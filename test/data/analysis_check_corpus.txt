Tyemes já Maarit lává muorâkäärdist. Lii šiev šoŋŋâ onne, lii uáli liegâs. Mutâ jieht lâi uáli koolmâs! Suoi iävá puáhtám sierâdiđ talle olgon. Tyemes já Maarit lijkkuv sierâdmân, suoi sierâdává ain oovtâst muorâkäärdist stuorrâ táálu ulguubeln.
Tyemes lii uccâ kaandâš já sun lii kuuđâ ihásâš. Uccâ nieidâš lii suu uábáš, sun lii viiđâ ihásâš. Tuámásist lii uccâ pennâgâš, tot meid lii tääl muorâkäärdist. Peenuv lijkkoo sierâdiđ tain kuovttijn párnáin. Peenuv lii uáli moovtâ tääl.
Lii-uv Marittist meid peenuv? Ij, Marittist ij lah peenuv, sust lii kissá. Mutâ kissá lii táálust, kissá uáđá.
Sunnuu enni lii siste táálust kissáin, sun kiäččá lasârääigi olgos já uáiná Tuámmás já Maarit sierâdmin. Tyemes káččá stuorrâ puáris muorâ luusâ, sun čiähádât Marittist. Tiäđáh-uv mandiet? Maarit čokkáá já sust láá kieđah čoolmij oovdâst. Sun ij uáini maiden já sun lohá. Mondiet sun taha nuuvt? Já maid Tyemes taha muorâ lunne?
Tot lii sierâ. Ko Maarit kiergân luhâmist, sun kiäččá pirrâsis. Sun ocá Tuámmás: kuus tot moonâi? Oinih-uv suu?
Maarit ij tieđe kost Tyemes lii. Sun koijâd pennust: "Oinih-uv Tuámmás?". Mutâ peenuv tiäđustkin ij määti sárnuđ! Maarit ij uážu vástádâs. Ij kihheen uážu vástádâs, ko sárnu pennuiguin!
Maarit kiäččá eenis laasâ tyehin, enni povvust. Maarit smiättá, ete tot lii uáinám kuus Tyemes lii moonnâm: "Muštâl munjin kost sun lii!", sun iätá iännásis. "Ij Maarit, jiem pyevti muštâliđ tunjin!", sun västid. Veik sun kenski tiätá kost kandâ lii, sun ij haalijd muštâliđ.
Maarit vázzá hitásávt muorâkäärdi čoođâ. Sun keččâl val uuccâđ Tuámmás. Sun kiäččá peevdi vyelni já stoovlij vyelni, mutâ Tyemes ij lah tobbeen. Sun kiäččá jyehi saajeest, mutâ ij sun pyevti kavnâđ Tuámmmás.
 Te sun kulá jienâ, tot puátá stuorrâ puáris muorâ tyehin. Puávtáččij-uv tot leđe Tyemes? Tovben tot jienâ lii oppeet! Sun kuldâl tärkkilávt. Ij lah lodde ijge mihheen eres elleid. Tääl sun kulá tom pyereest. Tot kalga leđe Tyemes!
 Te sun uáiná uccâ kieđii meid já ko sun puátá aldeláá, te sun uáiná suu uáivi meid. Maarit povvust já iätá: "Kavnim tuu! Suoi kuohtuuh lává iloliih já moonnâv táálun, lii äigi puurrâđ maidnii já juuhâđ váhá čääsi!"


Äijih siijđoh.

Lii lamaš vaigâd tutkâđ sämmilij puáris oskomâšmailm já ärbivuovijd, tondiet ko eellimvyehi já kulttuur muttojii kivkked ristâlii jurgâlittempargo já eres staatâlâš tooimâ keežild 1600–1700 lovvoost. Monniiverd ärbitiätu lii luhostum čogguđ, mut iänááš čuággein lijjii paapah já vieres kulttuur ovdâsteijeeh, kiäi tiäđuid kalga anneeđ epivisesin.

Meiddei aalmugtieđâliih já arkeologisiih tutkâmušah láá adelâm tiäđu puáris sämmilii vuoiŋâlii kulttuurist. 


Sämmilij mailmkove mield olmooš já luándu lijjii ohtâ. Luándu lii lamaš sämmilij päikki, eellimvyehi, historjá já puátteevuotâ. Sämmilij, tego eres-uv tave aalmugij mailmuáinust ulmuu já luándu pyereestvaijeem lii kiddâ kuábbáá-uv uásipele täsitiädust. Tondiet ko luándu lâi ulmuu uási, sämmilij mielâst oroi, et luándu vyeimi lâi siämmást sii vyeimi. Ko ulmuu koskâvuotâ já täsitiäddu luándoin hiäjusmij, te ulmuu vyeimi kiäppánij. Sämmiliih kunnijâttii pirâstittee luándu já varjâlii tom, amas täsitiäddu tuárgistiđ. Ko syemmilâš agraarkulttuur uáinu lâi, et olmooš kalga jo-uv vuálániđ luándu oovdâst tâi väldiđ tom ristâlâšosko linjáá miäldásávt hiärrán haaldun, te sämmiliihkis keččâlii heiviittâllâđ luándun tom mutehánnáá. Luánduriggoduvvâid ulmuuh kevttii tuše tommit ko lâi tárbu, tondiet ko cevzim lâi kiddâ tast, maht luánduriggoduvvah uđâsmuveh. Meiddei taan ääigi sämmilii jurdâččemvyevist lii iänááš siäilum juurdâ ulmuu já luándu ohtâvuođâst já koskâsii sorjolâšvuođâst. 
Jieškote-uvlágán rituaaleh išedii toollâđ koskâvuođâ ulmuu siskiibiäláá já ulmuu pirâstittee maailmân sehe ohtâgâs já siärváduv tääsist. Toimâmáin tiätunáál já nuávditmáin lattimmaalijd já njuolgâdusâid ulmuuh arvâlii, et pyehtih vaiguttiđ luándun já ulmuu eellimtilán. Luándupalvâlem lâi sämmilij vuoiŋâlii ärbivyevist tehálii uásist. Immeelhuáđđooh lijjii luánduhaldâšeijeeh, tego äijihšooŋâ, piegâ, čääsi já pivdo immeel. Stuárráámus uási sämmilij seremoniain já rituaalijn lohtâsii iäláttâs hahâmân, eromâšávt miäccástmân já kuáláástmân. Sij pivdii uhrijguin šiev saallâs, já ko luándu adelij, te siämmáánáál ulmuuh kijttii skeŋkâiguin. Sämmilâš shamanism lii lamaš tääpi iberdiđ mailm já toimâđ tast. Mailm rááhtus hámmášui kuulmâ tääsist: vuáláá, koskâsii já paajaa mailmist. Vuáláá mailmist assii jaamišeh já kufittâreh, koskâsii mailmist ulmuuh já häldeeh já paajaa mailmist imeleh. Nuáidi lâi sämmilâšsiärváduv tehálumos jeessân, kii paijeentoolâi mailmoornig ulmui koskâvuođâst. Nuáidi pargon lâi ovdediđ siärváduv pyereestvaijeem. Sun lâi ohtâvuođâst tuonpiäláá mailmân, pyeredij pyecceid já ennustij puátteevuođâ. Sun torvodij miäcástem já kuálástem, suojâlij navdâšemkuávluid já oonij čalmeest luánduriggoduvvâid. Nuáidi tehálumos rituaalkálvu lâi nuáidirumbu, mon poccuu näähkist keldum cuozâ oolâ lijjii sargum myyttiliih kovoseh. Nuáidi vuájui traansin ruumbu iššijn já suu siälu vuolgij ellee häämist porgâđ pargoidis. Staatâväldi já kirkko tuššâdii tâi nistii já tolvuu meddâl sämikuávlust stuorrâ uási sämiruumbuin. Taan ääigi stuárráámus uási tuššâdmist šeštum sämiruumbuin láá vyerkkejum olgoeennâmlijd museoid. 


Äijih (lii tubdum meid nomâiguin Dearpmes já Horagállis) lâi sämmilij tehálumos immeel. Äijih adelij ulmuid eellim já suojâlij sii tiervâsvuođâ. Poolvâi haldâšeijen sun varjâlij ulmuid viärráás jiegâin talle ko sij vuolgii kuálástiđ já miäcástiđ. Anarâšâin lâi Aanaarjäävrist maŋgâ Äijih-nommâsiih pase palvâlemsajeh, tobdosumoseh tain Äijihjoorŋâst já Äijihjäävrist. Äijihist lâi kálgu Ákku . Ärbivyevi mield Äijih já Ákku lijjii paarâ. Täst ovdâmerkkân láá il. Aanaarjäävri Äijihkeđgi já Kálguvääri ton aldasijn, já Äijihjäävri Äijih já Ákku. 


T. I. Itkonen čáálá Suomen lappalaiset –kirjestis Äijihist: "Äijihist lii veeččir, moin tot šluávee viärráás jiegâid uáiván. Äijihstormâ addel ulmuid eellim, suojâl sii tiervâsvuođâ nuuvt, et jäämmimgin ij sii uhked suu tátuhánnáá. Tondiet ko viärráás jiegah vahâgiteh sämmilij meccijotteem já kuálástem já Äijih addel toid ánsášum ráŋgáštâs, te ulmuuh palvâleh suu ovdil iärrásijd (eres imelijd). – – Tavenuorttii-Aanaar puásuisämmiliih nomâtteh Äijih ‘poolvâi haldâšeijen', kii puátá putestiđ ááimu taavdâin. Päjän-äd'dä (Stormâäijih) vuájá vielgis polváin, selgistis lavkkâ, mast láá njuolah ađai aldâkkâsah, já kieđâstis kyehti vuovdân tiiŋgâ, tego muorâkoopah, main šadda čiärgádâh ko taid časka oohtân. Sun vuolgât arve, amas aldâkkâsah puáldiđ eennâm." 


Ááhust Itkonen čáálá: "Äijih kálgu lâi Ákku. Suu aassâmsaje, ij nuuvt pase já palvâlum ko Äijih, lii siämmáánommâsâš ollâ vääri Aanaarjäävri maadâviestâr riddoost, ton já Äijihjäävri kooskâst. Äijihsuollust jurdii, et tobbeen juuđij kuovđâšm jäävri vuálá Áákun, mađe mield toh ollâ pelikyeimih sárnudii nubijdis." Pieggalmai haldâšij piegâ já lâi merhâšittee eromâšávt tondiet, et sun puovtij jođettiđ poccuid nuuvt, et piejâi piegâ possoođ ohtânmaanoost siämmáá kuávlust. Pieggalmai ulmuuh láá uhredâm il. Aanaar Piegguáivist, suullân love kilomeetter keččin Aanaar siijdâst. Piäiváážân uhredii juhánâspeeivi já čohčuv. Čäcialmast ulmuuh tuoivuu maid kuás-uv lijjii vááijuv, ovdâmerkkân ruuđâid, kuudijd, kuolijd tâi majuvijd. Máttáráhkká lâi eellim enni já suu kulmâ nieidâ Sáráhkká , Uksáhkká já Juksáhkká lijjii meid merhâšitteeh eromâšávt nissoonvuotân, šoddâdmân já kuátán lohtâšum sämmiliih imeleh. 


Tobdosumoseh sämmiliih häldeeh já luándujiegah lijjii iärásij lasseen päikki-, čäci-, já meccihäldeeh, ulmui vajalâš stáálu , ulmuid porree já voorânjammee vuovru , luudij suojâleijee loddedžan , párnái paldattelleeh lávvaráddjá já skuŋkkâ , já eennâm vyelni ässee čáháligeh, kufittáreh já uldah . Sämmilâš mytologiast häldeeh já jieggâhuáđđooh lijjii ennuv, tondiet ko luándust jyehi ääšist lâi jieijâs häldee. 


"Sämmiliih palvâlii keeđgijd, pieijii taid imelin já vuoidii kyele já poccuu puoidijn, tanen ko ulmuu suuhâ lii taggaar, et kalga palvâliđ maidnii, veikkâ ij Imelist tieđe maiden." - Puáris sämmilâš almai S. Paulaharju mield Sieidi ađai palvâlemsaje lâi tehálii uásist sämmilij rituaalijn. Palvâlemsajeh lijjii távjá pirrâsist spiehâsteijee luánduhámmášumeh, moh lijjii älkkeeh iäruttiđ – ollâ källeeh, stuorrâ keeđgih, kuodduuh, muorâstuálpuh, suolluuh, käldeeh tâi tuoddârij aalaah. Keđgisiedih lijjii táváluboh ko muorâsieidih já ulmuuh onnii taid pasebin. Siijdâin lijjii jieijâs sieidih, mut siämmáánáál sieidih lijjii meid suuvâin, perruin já ovtâskâs ulmuin. Kuálásteijein, miäcásteijein já puásuiulmuin lijjii jieijâs palvâlemsajeh: kyelisieidih, koddesieidih já puásuisieidih. Kyelisieidih lijjii čaasij paaldâst, mecci- já puásuiulmui sieidih távjá vaarijn tâi tuoddârijn. Lijjii meiddei sieidih, main puovtij pivdeđ iše maaŋgâlágán táárbu várás iäláttâsâst hiäŋgááhánnáá. Sieidij merhâšume saatij muttuđ ereslágánin ko äigi kuulâi já iäláttâsah muttojii. Ulmuuh ellii táválávt palvâlmin sieidijd paihijdis alda, mut ovdâmerkkân Kittâl váldálii Taatsi sieidi ulmuuh pottii palvâliđ kuhes maađhij keččin-uv. Ulmuuh uhredij sieidijd, ko lâi tiäđust, et luánduvyeimih vaikutteh ulmui pivdoluukon. Vuáđunjuolgâdus mield tuše almaah ožžuu uhrediđ, mut láá tiäđust uhresajeh meid nisonij várás, nuuvtko Aanaarjäävri Niŋálâssuolluuh. Stuorrâ pasevuođâ tiet olmooš koolgâi aldaniđ sieidi kunnijâtteht. Ovdil piivdon vyelgim miäcásteijeeh monnii sieidi kuuvl áánnuđ läđisvuođâ já iše. Sij sattii meid koijâdiđ sieidist ravvuid ovdâmerkkân tast, kuus kulij kolgâččij moonnâđ. Sij luvâttillii toos paihijnoomâid, já mon noomâ eđâdijn sieidi lihâstij, te toho kulij lâi vuolgâ. Sieidi vuoidui kuolij vuojáin já ellei puoidijn já vooráin já te pivdui iše. Jis miäcásteijeeh finniiččii saallâs, te lopedui, et sij puávtáččii tast uási siäidán kijttosin. Kyelisieidi kijttii nuuvt, et puohtii toos skeŋkkân kuolij ooivijd tâi oles kuolijd. Sieidih vuáidojii kuolij vuojáin, čolijguin já njuovváin. Koddesiäidán puohtii kode čoorvijd, uáivi teikkâ motomin joba ubâ ellee já tom vuoidii kode puoidijn já vooráin. Puásuisiäidán puohtii pyeremui vuájánij kočâttâm čoorvijd, poccui taavtijd já tuoljijd. Maŋeláá sieidijd lii uhredum meid vijne, tubbáák, vuojâ, ruttâ já eres árvutiiŋgah. Ulmuuh jurdâččii, et sieidi finnee vuoimijd uuhrijn já hämmee toos uhredum ellein uđđâ elleid. 


"Lii hyenes šoŋŋâ. Mij keessip tääl uhrekuolijd. Jis koddep pyereest kuolijd, te kale vuoidâp tuu vuojáin. Kale tun, riäpu, lah tie ruostâm. Mut jis koddep pyereest kuolijd, te kale mij pyehtip tunjin vuojâ, já putestep tuu." 
"Jis koddep kuudijd, te stuorrâ muátučoorvijd mij tunjin pyehtip." 
"Jis koddep kuolijd, stuorrâ šaapšâ, te stuorrâ šaapšâ uáivi mij pyehtip tunjin." 
- Puáris lavluuh já mainâseh sieidijd S. Paulaharju mield 


Jis sieidi ij tiävdám kenigâsvuođâs palvâleijei, te tot saatij finniđ ráŋgáštâs. Sieidi roobdâst vuolâstui pittá luovâs, puohtum uhreskeeŋkah viäžžojii meddâl tâi sieidi puoldui. Sieidi saatij kuittâg talle čäittiđ vuoimijdis. Samuli Paulaharju maainâst kirjestis čuávuváá tábáhtuumeest: "Tiänulâš kuudij luosâ puáđustis já adelij uási siäidán-uv. Mut talleba keevâi nuuvt, et luosâ ij kuddum muádi piäiván. Tiänu almai suutâi, moonâi já caaimij suáhirisijguin imelis já pilkkedij: "Jieh tun lah mihheen imelijd! Veikkâ mun lam tuu vuoidâm vuojáin, jieh lah kyele adelâm." 

Ko kyelialmai oppeet moonâi puáđus kuuvl, te korrâ pieggâspälli posolij kárbá kommood, já uccást äijih ij hevvânâm. Hirmástum kyelialmai njaavâi keeđgi kuuvl pivdeđ, et tot ij liččii innig vaijaa." 

Tobdos sieidih Suomâst láá il. Äijih Aanaarjäävrist, Taatsi sieidi Kittâlist, kirkkopähti Muoniost, Outakoski koddesieidi Ucjuuvâst já Näkkäl sieidikeđgi Iänuduvvâst. Stuorrâ uási sieidijn lii tuššâdum, ko ristâlâš kirkko jurgâlitij sämmilijd ristâooskon. 
