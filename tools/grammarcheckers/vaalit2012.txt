[INARINSAAME]

TIÄĐÁTTÂS IVE 2012 KIELDÂVAALJÂIN

Suomâ juáhás kieldáid, main lii vuáđulaavâ mield jiešhaldâšem. 
Kieldâi pargon lii orniđ ässeid maaŋgâid palvâlusâid. 
Kieldah västideh ovdâmerkkân párnái peivitipšo, vuáđumáttááttâs, aheulmui palvâlusâi já tiervâsvuođâhuolâttâs orniimist.
Kieldâ alemus merideijee orgaan lii ässei valjim váldustivrâ. 
Váldustiivrâ jesâneh ađai airâseh väljejuvvojeh kieldâvaaljâin neelji ihán häävild. 
Puátteeh kieldâvaaljah láá pasepeeivi 28.10.2012.

Kieldâvaaljâin pyehtih jienâstiđ já riemmâđ iävtukkâssân Suomâ aalmugjesâneh sehe tiätu iävtuiguin kieldâst ässee eres enâmij aalmugjesâneh.
Åland eennâmkode kuávlust iä lah kieldâvaaljah ive 2012.

Jienâvuoigâdvuotâ – kii uážžu jienâstiđ
Uážuh jienâstiđ kieldâvaaljâin, jis lah Suomâ tâi monnii eres Euroop unionân kullee eennâm, Island tâi Taažâ aalmugjeessân já tiävdáh čuávuvijd iävtuid:

- tiävdáh majemustáá vaaljâpeeivi (28.10.2012) 18 ihheed
- tust lii päikkikieldâ Suomâst majemustáá 7.9.2012
Jis lah monnii eres eennâm aalmugjeessân, te uážuh jienâstiđ kieldâvaaljâin, jis
- tiävdáh majemustáá vaaljâpeeivi (28.10.2012) 18 ihheed
- tust lii lamaš päikkikieldâ Suomâst oovtmanolávt ucemustáá kyevti ive ääigi ovdil 7.9.2012

Päikkikieldâ miärášuvá päikkikieldâlaavâ vuáđuld. Táválávt päikkikieldâ lii tot kieldâ, mast
aasah.
Ive 2012 kieldâvaaljâin päikkikieldâ miärášuvá tađe mield, mii kieldâid lii merkkejum jienâsteijee päikkikieldân aalmugtiätuvuáhádâhân 7.9.2012 tme 24.
Táárbu mield puávtáh tärhistiđ päikkikieldâtiäđu maistraatist.
Kieldâvaaljâin uážžu jienâstiđ tuše jieijâs päikkikieldâ iävtukkâs.

Almottâs jienâvuoigâdvuođâst puátá pááikán
Aalmugregisterkuávdáš já maistraateh tuálih jienâvuoigâdvuođâregister, mast láá puohâi jienâvuoigâdvuođâlij tiäđuh. 
Jienâvuoigâdvuođâregisterân ij taarbâš sierâ almottâttâđ.
Maistraat vuolgât majemustáá 4.10.2012 almottâs jienâvuoigâdvuođâst ađai almottâskoortâ jyehi jienâvuoigâdvuođâlâžân, kiän čujottâs lii tiäđust. 
Almottâskoortâst láá ravvuuh jienâstmist.

Vaaljâtohálâšvuotâ – kii uážžu leđe iävtukkâs
Tun lah vaaljâtohálâš ađai puávtáh riemmâđ iävtukkâssân jieijâd päikkikieldâ kieldâvaaljâin, jis tiävdáh čuávuvijd iävtuid:

- kieldâ, mast ááiguh riemmâđ iävtukkâssân, lii tuu päikkikieldâ
- tust lii jienâvuoigâdvuotâ monnii kieldâst
- jieh lah vááijuvváldálâš ađai hovdimvuálásâš.

Motomeh staatâ virgealmaah já kieldâ njunošvirgealmaah já pargeeh iä kuittâg lah vaaljâtoháliih.

Iävtukkâsâi asâttem kieldâvaljáid
Kieldâvaaljâin pyehtih asâttiđ iävtukkâsâid

- registeristum piäláduvah
- jienâvuoigâdvuođâliih, kiäh láá vuáđudâm väljejeijeeseervi.

Väljejeijeeseervi vuáđđudmân taarbâš ucemustáá love jienâvuoigâdvuođâlii kieldâ ässee, motomijn uccâ kieldâin tuše kulmâ tâi vittâ ässee.
Kyevti tâi maaŋgâ piäláduvâst lii vuoigâdvuotâ hammiđ vaaljâlito. 
Kyevti tâi maaŋgâ väljejeijeeseervist lii vuoigâdvuotâ hammiđ ohtsâšlisto.
Piäláduvâst, vaaljâlittoost tâi ohtsâšlistoost uážžuh leđe kieldâst iävtukkâsah enâmustáá pelnub keerdi tot meeri ko airâseh väljejuvvojeh. 
Váldustivráid väljejuvvojeh kieldâ ässeelovo mield 17–85 airâsid.
Jieškote-uv iävtukkâsâst lii jieijâs nummeer. 
Iävtukkâsâin ráhtoo pápárân teddilum iävtukkâslistoi kuálus, moos iävtukkâsah merkkejuvvojeh nummeeroornigist älgimáin numerist 2. 
Iävtukkâsah láá kuálusist juohum piäláduvâi já ohtsâšlistoi mield. 
Jieškote-uv iävtukkâsâst láá kuálusist čuávuvááh tiäđuh: nommâ, iävtukkâsnummeer já áámmát. 
Lasseen iävtukkâslistoi kuálusist čielgih

- moh piäláduvah láá hammim vaaljâlito
- moh väljejeijeeseervih láá hammim ohtsâšlisto
- moh piäláduvah iä kuulâ vaaljâliiton
- moh iävtukkâsah láá ohtsâšlisto ulguupiälááh iävtukkâsah.

Iävtukkâslistoi kuálus ráhtoo 27.9.2012.

Jienâstemääigih

Puávtáh jienâstiđ jo-uv vaaljâpeeivi pasepeeivi 28.10.2012 tâi ovdil vaaljâpeeivi munejienâstmist. 
Puávtáh jienâstiđ tuše ohtii. 
Kuohtii jienâstmist lii asâttum ráŋgáštâs rikoslaavâst.

Munejienâstem:

Munejienâstem álgá koskoho 17.10.2012.
Munejienâstem nohá olgoenâmijn lávurduv 20.10.2012 já Suomâst majebaargâ 23.10.2012.
Motomijn munejienâstemsoojijn jienâstemäigi lii uánihub.
Puávtáh jienâstiđ muuneeld kost peri munejienâstemsaajeest päikkienâmist tâi olgoenâmijn.

Munejienâstemsajeh láá

- päikkienâmist kieldâi meridem munejienâstemsajeh, távjá ovdâmerkkân kieldâi virgáduvah tâi poostah
- maaŋgah Suomâ ovdâstâsah olgoenâmijn
- lájádâsah, tegu pyecceiviäsuh, sosiaalhuolâttâs toimâohtâduvah já ráŋgáštâslájádâsah. Lájádâsâin pyehtih jienâstiđ tuše toh ulmuuh, kiäh láá tain tipšoost tâi toid valdum ulmuuh.
- syemmilâš taampah, moh láá olgoenâmijn munejienâstemääigi. 

Taampâst uážžu jienâstiđ tuše taampâ pargojuávkku, mađhâšeijeeh iä pyevti jienâstiđ taampâst.

Jienâstem vaaljâpeeivi:

Vaaljâpeeivi jienâstem lii pasepeeivi 28.10.2012 tijme 9–20.
Puávtáh jienâstiđ vaaljâpeeivi tuše ton kieldâst já ton jienâstemsaajeest, mii lii merkkejum tunjin vuolgâttum almottâskoortân.

Päikkijienâstem:

Jis tuu naavcah lihâdiđ tâi toimâđ láá rájášum tommittáá, et jieh peesâ merettes vaigâdvuođâittáá jienâstemsajan, te puávtáh jienâstiđ pääihist munejienâstemääigi.
Päikkijienâstmân kalga almottâttâđ majemustáá majebaargâ 16.10.2012 ovdil tijme 16.
Almottâttâm kalga toohâđ päikkikieldâ kuávdášvaaljâlävdikoodán. Siämmáá tálutuálust ässee
omâhâštipšoo puáhtá tiätu iävtuiguin jienâstiđ siämmáá tove.

Návt jienâstâh

Jienâstem tábáhtuvá jienâstemsaajeest. 
Puávtáh jienâstiđ tuše oovtâ iävtukkâs, kote lii merkkejum jieijâd kieldâ iävtukkâslistoi kuálusân.
1) Tuođâšt persovnvuođâd vaaljâvirgeulmui ađai čääiti paasâ, persovnkoortâ, vyeijimkoortâ tâi eres västideijee äššikirje. 
Vaaljâvirgeolmooš addel tunjin jienâstemliipu.
2) Moonâ jienâstemkoopin. 
Jienâstemkoopist uážžu leđe häävild tuše ohtâ olmooš.
3) Merkkii jienâstemliipun ton iävtukkâs nummeer, kiäm jienâstâh. 
Uážuh jienâstiđ tuše oovtâ iävtukkâs. 
Merkkii iävtukkâs nummeer jienâstemliipu siskiipiäláá rieggee siisâ. 
Ele toovâ jienâstemliipun maiden eres merkkiimijd. 
Maacâst jienâstemliipu nuuvt, et tuu merkkim nummeer páácá macâstuv siskiibel ige oinuu olgoskulij.
4) Tuálvu liipu kiddâ macâstum häämist vaaljâvirgeulmui. 
Vaaljâvirgeolmooš stemppâlist liipu.
5a) Jis jienâstâh jienâstempeeivi, koočât stemppâlistum liipu vaaljâuurnán.
5b) Jis jienâstâh munejienâstmist, vaaljâvirgeolmooš addel vaaljâkoovert, moos toopah stemppâlistum liipu.

Jis tuu naavcah merkkiđ iävtukkâs nummeer jienâstemliipun láá čielgâsávt hiäjusmum, te uážuh kevttiđ jienâstmist iššeen jieijâd valjim išedeijee tâi vaaljâtoimâpargee. 
Išedeijee ij uážu leđe olmooš, kote lii vaaljâin iävtukkâssân. 
Išedeijee kenigâsvuotâ lii siäiluttiđ vaaljâsyeligâsvuođâ ađai toollâđ syeligâsâst jienâstem ohtâvuođâst uážžum tiäđuid.

Lasetiäđuh

- Lasetiäđuid vaaljâin addel kieldâ kuávdášvaaljâlävdikodde.
Persovnlâš jienâvuoigâdvuođâ kyeskee koččâmâššáid västid maistraat.
- Kuohtui čujottâsah já puhelinnumereh láá almottâskoortâst.
- Munejienâstemsoojij čujottâsah já áávusorroomääigih, iävtukkâsregister sehe eres tiäđuh vaaljâin láá riehtiministeriö vaaljâsiijđoin čujottâsâst www.vaalit.fi
- Tiäđuh kieldâvaaljâi iävtukkâsâin láá riehtiministeriö vaaljâsiijđoin roovvâdmáánu aalgâ räi já tiäđuh munejienâstemsoojijn porgemáánu pelimuddoost.

RIEHTIMINISTERIÖ