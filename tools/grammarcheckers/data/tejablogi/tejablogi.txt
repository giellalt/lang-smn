Mun, kote tyellittälli iiskâm čäälliđ, tuubdâm čällee luuhâ. Tast šadda motomin pyeremus skippáár. Taan čallust mun iiskâm kuorrâđ, mii luuhâid tot lii já mast tot puátá. Puáhtá-uv toos máhđulávt maidnii porgâđ? 
Čällee luuhâ miäruštâllâm lii älkkee. Munjin tot lii äšši teikâ juurdâ, mii iästá muu čälimist. Tot orostit ubâ čäällimproosees. Kiäldá äŋgirávt muu čälimist. Čyegis. Tien tobdo oovdâst ij pyevti muide ko vuálániđ, komerdiđ já luovâttiđ. Ige tot lah tot, et ij liččii mihheen, mast čäälliđ. Puoh aašijn ij tuše pyevti čäälliđ. Mondiet? Suujah toos láá maaŋgah. 
Ohtâ peeli muu persovnist lii kreatiivlâš adai taggaar, et jurduuh iteh peevdi oolâ tego mašinist. Tie toh láá talle, kuovttijn kieđáin rááppumist. Puoh čäällimideah láá siämmáá pyereh. Mut ko lii tot nubbe-uv peeli: tot mii kontrollist, kocá čallui kvaliteet. Tot haalijd rähtiđ must tievâslub čällee ko mun tuođânálásávt lam. Motomin tot orostit muu tondiet ko jiem pyevti teikâ uážu čäälliđ aašijn, moh kyeskih eres ulmuid. Taah ääših láá sijjân - já meiddei munjin olssân - meendu persovnliih. Toh láá tagareh ko olmooš lii suullân piättáá já viärjuttem já muštâl, maid sun lii feerim, maht, kiäigijn, teikâ magareh soroliih já ärgis ääših suu elimist láá joođoost. Lii kale suotâs leđe nánnáá já muštâliđ ilolijn aašijn, mut ij pyevti muštâliđ tain, et lii karttâm leđe uássin nubij ulmui persovnlij eellimčuolmâi čuávdimist. Tágárijd ij pyevti almostittiđ "silliihánnáá". Kalga mutteđ ulmuid, soojijd já ääigi - toppiđ tuše ääši já kevttiđ tom čäällimidean. ¶
Ohtâ lukkâ lii munjin ulguubeln ištâdum. Mun uáinám čolmijdân oovdâst taid ulmuid, kiäh láá tárguttâm munjin pyere já máttááttâm muu čäälliđ  ¶
. Mut liijkágin sij iä muu mielâst lah máttááttâm munjin čäällim.
. Mun uáinám eenikielâ máttáátteijeidân.. Koččâmušah láá taan máttááttâsâst láá pááccám. Mondiet mun kolgim jyehi mánuppaje luuhâđ kirjálâšvuođâ já čäälliđ luhhum kirjeest árvuštâllâm já analyys? Mut ko mun jieš iskim njuškiđ kirječällee puvsâi (teikâ haamit) siis já čäälliđ kreatiivlávt, tot lâi-uv mottoom suujâ tiet "hyeni". Poođij vyeligub árvusääni já huámášittem, et "tääl tun kale lah čáállám meendu rijjâ"; "mondiet tun čáláh nuuvt fiktiivlávt", já et "valjiiba čuávuváá tován ášálub stiijlâ". Hemelii sittágin! Mondiet mun kolgim alestiđ kirječällei pargoid mut jiem jieš uážžum šoddâđ sii nálásâžžân? Mondiet mun kolgim luuhâđ kirjálâšvuođâ teoriaid? Mondiet muu luokan hiävrásuvvojii kirječälleeh muštâliđ tast, maggaar čaabâkirjálâš čäällim lii, maht mun koolgâm persovnijdân rähtiđ já miljöö? Mondiet nubben tehelumos äšši lâi piilku saje teevstâst - jo ovdilgo lâi tekstâgin, moos tom tiäškáđ? Já tot et mun čáláččim oles celkkuigijn. Já ko lâi olmâ pargoi äigi, kuás ličij jieš peessâm čäälliđ, tiet äigi ij kuássin adelum! Mondiet Tun, rähis máttáátteijee, jieh ornim munjin čäällimriggee, kuus mun liččim puáhtám puáttiđ čalâččiđ jurduidân, hárjániđ rikkođ puoh njuolgâdusâid tego nuorah läävejeh-uv? Mondiet ij máttááttum pyerebeht, et tuše tiätustiijlân kulloo tiätulágán čäällim, mudoi uážžu porgâđ tego jieš pyerrin uáiná? Vâi lam-uv mun luhostum jotteeđ škovlâidân tuše meccikuávluin.. Mun jiem tieđe. Tääl mun aainâs-uv jieš iiskâm pargostân cuovkkiđ taam luuhâ. Mun jiem haalijd raijiđ ulmuid, jiemge eisigin ááigu avžuđ čäälliđ tuše ahevis já koškes äššiteevstâid. Mut nuuvt tot maŋgii lii, et tagarijn koškes teevstâin finnee ruttâpitá, fiijnáht ettum "päälhi". Taat, maid mun kirdettâm rijjâ, lii rijjâäigi. Kiinii lohá taam jis lohá. Váiván, škovlâ! Tast siämmást ko tot čuovvit, tot meiddei pilled ulmuu luándulii kreatiivlâšvuođâ. ¶
Säämi čaalâlâš maailm lii tiäđust-uv maailm sierâ, kavhâdis saje. Čaallum säänist lii vyeimi. Tot, mii čálloo sämikielân, lii tuođâlâš já ášálâš: oppâkirjeh, virgáliih jurgâlusah, tuotâmuštâlusah... Mut meendu harvii uáiná leikkušeijee peenâ, tuše kirdemin pááppár alne (teikâ tiätumašinist), čälimin rijjâ. Taas mun halijdâm čällen viggâđ. Pyehtiđ ilo toos, et sanijgijn já tevstáin puáhtá maaŋgânáál sierâdiđ. Ko ulmuuh láá hárjánâm luuhâđ tuođâlii sämikielâ, sij iä ain tuubdâgin leikkušeijee peenâ. Jis mun čálám tiivtâ, tot tihtâ lohhoo automaatlávt nuuvt et tot "muštâl must", já tiäđust-uv tot lohhoo "tuotâtábáhtussân". (Taas vala mottoom kirječällee huámášittem, et PUOH muštâl maidnii čällest-uv.) Ovdâmerkkân rähisvuotâ lii lamaš mahtnii kieldum fáddá. Láá-uv rähisvuođâ tobdoh já váimusoroh mahtnii kieldum fáddá? Lii-uv puoh tot tábáhtum munjin-uv? Tekstâ kalga cevziđ jieijâs juolgij alne ige tom taarbâš tađe eenâb čielgiđ teikâ lekkâđ, kukken muu teevstâi tulkkuumist. Mun ááigum iskâđ kuovllistiđ taan suárgán! Vuálgá-uv kiinii fáárun čäälliđ tiivtâid - tagarijd, et njunelijne sajan kalga väldiđ siholduv? ¶
Ohtâ čällee lukkâ lii astottesvuotâ. Mun illá oostâm čäälliđ romanijd. Ko roomaan ij luhostuu, talle puáhtá čäälliđ uánihub mainâsijd teikâ tiivtâid. Čälimân taarbâš mottoom joskis puudâ - aainâs-uv tommit, et kulá jieijâs jurduid. Čäällim lii váhá tego purâdem: jis "čälistut" (tego paškestut), talle lii pággu čäälliđ. Tijmepeeleest-uv parga jo ennuv. ¶
Jis mun jiem pyevti čäälliđ iärásij elimist, mun liijká puávtám čäälliđ jieččân feeriimijn, kevttiđ jiešironia. Jis kiinii ulmuid juurdâš must tiätunáál, te sust lii tiäđust-uv lope nuuvt porgâđ. Sun vissâ porgâččij tom mudoi-uv, tevstâittáá. Sun puáhtá jo-uv lijkkuđ muu čalluin teikâ leđe lijkkuuhánnáá. Luuhâđgin ij lah pággu. Mun halijdâm čäälliđ tagarijn aašijn, moh láá munjin olssân adelâm ilo teikâ soro teikâ mottoom eellimvásáttâs. Tágárijn mainâsijn láá kale fáárust iäráseh-uv, mottoomlágán ränis persovnin. Taan luukân mun lam tääl kavnâm čovduu. Kale mun tuostâm čäälliđ. ¶
Toh, moid labdaseh eres ulmuuh já sii persovnliih ääših, láá váddásuboh. Mun jurdám, et motomin ko äigi lii pyeri já feeriimeh eenâb ko tääl, puávtáččim väldiđ tágárijd tábáhtusâid pargosân, haldâttâhtáásán, já čäälliđ, magarijd aašijd kielâtiettee pargostis kuáhtáá Säämi maailmist. Tääl lii aaibâs jieijâs tyehin luuhâđ hovdiimist já ton iloin já soroin. "Management"-kirjeh láá luhhoost ildeeh tievâ. Mut Säämi maailmist hovdâšem lii váhá jieijâs loho ko maailm lii nuuvt ucce, ulmuuh uáppáseh. ¶
Ohtâ muu šiev ustev iävtuttij, et čáláččim puoh persovnlijd ašijdân ávusin tego toh láá, piejâččim taid syeligâssân ihečuátán, jeđe kiähnii, muu párnáipárnááh teikâ sii párnááh vissâ, jis tagareh motomin šaddeh, luvâččii taid. Ličij-uv totkin nuuvt kiäsuttettee juurdâ? Tast mun jiem lah aaibâs vises. ¶
Jyehi tááhust jyehi áinoo čälleelukkâ kalga lekkuđ, moinnii naalijn. Teevstah já čalluuh kalgeh šoddâđ. Tarbâšuvvoo tuše tyestilvuotâ já mottoom verd äigi. ¶
Pyeri uđđâ ihe puohháid já ennuv čäällimmohtâ! ¶
Tun sovkkâlah nuuvt siijvost jieh tubduu innig ko čuáskis iiđeedvuoiŋân vissâ vala kuovlah laasâst siisâ uápistah muu joskâdij tuuvijd uáináh ääigi čoođâ ¶
toho kukkeláá já ko mun koijâdâm kii tun lah jiem tieđe iberdâm-uv mun olmânáál ko tun culijdah "tovlái juovlâi eellim" 

Ester, muu nuorâb nieidâ (13), iävtuttij munjin mottoom äigi tassaaš, et mun kolgâččim viettiđ táid juovlâid Suomâst. Suu mielâst lâi nuuvt surgâdis juurdâ, et ákku pásáččij ohtuu juovlâi ääigi. Mun smiettim, et mahtsun talle. Sust alnestis-uv ličij juovlâluámu já must lii majemui aaigij lamaš uáli uccáá äigi leđe pääihist já suin oovtâst. Sun lohđuttij, et kale sun piergiiččij pyereest: susthân liččii uábbi, eeči já mottoom verd eres-uv hyelhih já skipáreh. Sun eeđâi, et kale sun mielâstis jieš luovâččij tommittáá mastnii, et kiinii eres finniiččij olssis juovlâilloon skippáár. ¶
Suu säänih kuoskâttii já pieijiim muu jurdâččiđ. Jis mun liijká-uv mađhâšiččim? Nuuvt mun aštus kejâškuottim kirdemlipui hoodijd, ige ilo valagin orroom lemin puoh alemus. Teivim juovlâekonomian, adai toos, et kirdemliipuh mávsáččii talle čuuvtij eenâb ko táválávt. Kirdemmääđhi hadden šodâččij suullân 750 eurod. Tot lâi mielâttes tiivrâs! Mun jiem lam vaalmâš mäksiđ nuuvt sálttáás juovlâhoodijd mäđhistân. Muoi hundârušáim, et ij-uv maailmân puávtáččii huksiđ aaibâs nubelágán ekonomiajurduu. Talle ko ulmuuh asteh kolliistâllâđ huolhijdis kulen, tallehân jotteem kolgâččij toohâđ nuuvt hälbin ko máhđulâš. Ester eeđâi munjin. "Tun lam enni já lah hárjánâm orniđ aašijd. Jieh-uv tun mahtniigin pyevti tom karveđ?" Muoi smietáim, maid puohâid toin ruuđáin puávtáččij porgâđ, mii oovtâ kirdemmääđhist šiäštoo. Nuuvtpa jotteem eidu ovdil juovlâi oroškuođij hyenes juurdân. ¶
Mun smiettim meiddei jieččân tobdoid. Pastaččim-uv mun leđe kosten olmânáál? Jis mun fyysisávt liččim-uv oovtâ saajeest, muu jurduuh liččii kuittâg-uv aaibâs nube saajeest, aaibâs nubij ulmuigijn. Liččii-uv tohkin magarehkin juovlah? Jis mun liijká-uv vuálgáččim.. ¶
Ester, kote lii čuuvtij hánásub ko Hänis Eehi jieš, smietâi ain já paifakkist pahudij: "Nube tááhust ákku lii jieš almottâm, et sun haalijd leđe pääihist, veik sun lii puávdejum veikâ kuus. Nuuvt et tien tááhust ááhu uáinu kalga kuldâliđ. Sun tuhhit tom, et sun lii ohtuu." Já sun joođhij: "Jis tääl lii meendu tiivrâs jotteeđ, tallehân Suomâ juovlâid puáhtá sirdeđ - majediđ taid tassaažân ko liipuh hálbuh. Iähân toh juovlâpeeivih tađe komáluboh lah ko táváliih pasepeeivihkin." ¶
Mun ilosmim já vuod kejâškuottim liipui hoodijd. Ige lam innig väädis meridiđ. Puoh lâi paifakkist nuuvt čielgâs! Taahân tot lâi tot muu juovlâčuolmâ čuávdus! Munhân sirdáččim juovlâid já tiilááččim liipuid eskin uđđivemáánu aalgân. Já näävt, sirdum juovlâigijn, mun puávtáččim viettiđ juovlâidân maaŋgâ saajeest, maaŋgâi munjin rähis ulmuigijn. Mätki ij mávsáččii eenâb ko suullân 120 eurod ohstsis ko eidu juovlâi maŋa mun pastaččim kevttiđ jieččân vuáládâsâid-uv liipui uástimist. Talle mun kijttâlim kávpálijd juovlâid já tom, et puohah halijdeh eidu talle leđe joođoost já et ton maŋa vuod lii häälbib. ¶
Nuuvt et puáttus peri muu-uv peeleest juovlah mut puáttus toin naalijn, et loppâjuhlomeh kuáđđojeh uđđivemáánu nube ookon. Sijjân, kiäh halijdeh eidu tääl viettiđ juovlâid, mun tuáivuttâm tääl puorijd juovlâid. Já kiäh áiguh juhloh siämmáánáál maŋeláá ko mun, sijjân mun tuáivuttâm puorijd juovlâid talle ko tot lii äigikyevdil. Já ko puohâi kulen ij pyevti leđe siämmáá ääigi, muštám, et juovlâid lii lope sirdeđ. Ij aldavuotâ iärásijgijn pyevti kuássin leđe mottoom kalenderân merkkejum peeivist kiddâ. ¶
Munjin stuorrâ kunnee lâi alaniđ Finnair kollejesânij juávkun, finniđ kolleäššigâsâi Gold-koortâ, peessâđ Loungen, mii lii nuuvt fijnâ saje, et toos ij lah ubâ anarâškiel nommâgin. Kočodâm tom talle ain Loungen, ko tobbeen taat maainâs tábáhtuvá. ¶
Nuuvt te mun-uv pokkiidâttim Loungen. Tobbeen fallii piärgupulláid, potásnjuvdos já saalaat. Aaibâs nuuvtá. Juhâmuššân mun väljejim stuorrâ laasâ cokis-light. Tot-uv lii kustoo taggaar eksootlâš juhâmuš, et sämikiel nommâ váilu. Já nuuvt te mun čokánim mottoom piävdán purâdiđ. Muu paaldâst čokkájeijee jaapaanlâš almai korkkâlij reepus nuuvt et mun čaahim sajasân. Mun kijttâlim suu. Siämmást ko jaapaanlâš komerdij munjin tego jaapaanliih läävejeh-uv, sun korkkâlij vahâgâsâst reepus uđđâsist. Taan tove reppu komettij muu cokislaasâ. ¶
Jaapaanlâš almairiäpu iätádui já sirdeškuođij tiätumašinis toorvon. (Ige kihheen tom kuullâm, et eidu talle mun jurdâččim jieččân ovdebáá uásádâhhoovdâ, kote ain kieldij juhâmist já purâmist tiätumaašin paaldâst. Jiemhân mun suu kuássin táiđám kuldâliđ.) Mun aštus njuškejim pajas já tuáppejim kietâsân servetleje aldemuu peevdi alne. Servetijgijn mun sihoškuottim viärráámuid kolgosijd. Tastoo mun vuolgim viežžâđ sape. Kavnim mottoom almaa, kote čuážui tiiskâ tyehin palvâlmin ulmuid. Mun koijâdim, lâi-uv sust sappe. Almai keejâi čalmeh jurbâdin já eeđâi, et ij sust tieggáár purrâmuš tobbeen lamaš. Mun keččim maassâd sunjin. Jiem mun purrâmuš lamgin vááijuv, pic tarbâšim sape, SAPE.. Almai kaččâlij muu fáárust já vaidâlškuođij: ¶
- Mun jiem, vaidâlittee kale, pyevti tääbbin čurgiđ. Munjin láá čujottum eres pargoh. ¶
Mun himettistim. Pahudim sunjin, et mun kale čurgiim, ko peri finniim sape, S-A-P-E... Mut almai tieđettij: ij sust lamaš sappe ko čurgim ij kuullâm sunjin. Sun moonâi viežžâđ pargoskipáris, kote meiddei lâi almai. Taat nubbe almaigis tieđij muštâliđ, et sapeh lijjii čorgejeijee pargopiergâseh. Já čorgejeijee puáđáččij eskin maŋeláá onne. Nuuvt te sun-uv moonâi. Ige must valagin lamaš sappe. ¶
Mun aštus njuškejim pajas, moonnim hiivsigân já valdim tõbbeen fáárun kietâsiholdâhpápárijd, stuorrâ leje. Mun sikkum peevdi já vala lättest-uv motomijd cokisladduid. Jaapaanlâš almai lâi ton kooskâst čápudâm. Lâš-uv sun tuámittâm jieijâs kirdemmašinân vâi mottoom nube sajan, tast jiem tieđe. ¶
Nuuvt fijnâ saajeest ko loungest lii šiev palvâlus talle ko tobbeen kalga purâdiđ. Mut tobbeen kalga puurrâđ muččâdávt já čurgâdávt. Nuuvt et elleđ kuássin turged! Sape koijâdem já kavnâm lii čuuvtij vaigâdub ko olmooš jurdágin. Eres čurgimpiergâsijn ij vala kiergânâm leđe maggaargin saahâ. ¶
Jođedijnân mun lam ain ääigild. Ain! Mut motomin mun liijká maŋanuum. Veik tot lii-uv masa jo máhđuttem. Já veik mun lam moddii uáinám juná monnjâčuovâid njunnáán oovdâst, taid keerdijd mun jiem rekinist. Munhân jiem viišâ kuássin äigitaavluid luuhâđ, amas šoddâđ stressâ. Ain puátá čuávuvâš juná. Kaavpugjunáh joteh távjá, nubenáál távjá ko toovláš postauto Pärttihân. ¶
Onnáš peivi lâi kuittâg katastrof. Avveel kirdemkiädán vyejedijnân mun oinim jieččân kirdemmaašin čuovâid luŋŋânmin ááimun! Kirdemmaašin poođâš já suájáh povvâstii munjin: maŋanum piiru, maŋanum piiru, maka máhđuttem maŋaniđ... ¶
Mun smietâškuottim - mun kote lijjim ain äigild. Lâi-uv toos maka miinii suujâid, et mun maŋanuvvim? Já suujahhân kale kavnuuškuottii. Ain. Kesiäigi lâi ovdebáá iijâ muttum tälviäigin. Jispa mun lijjim puunnjâm tiijme vijsárijd puástukulij? Já mun lijjim porgâm ubâ iiđeed kielâteknologiain. Jispa mun lijjim vájáldittám ääigi? Nuuvt še kiävá, uáli távjá. Já mun lijjim tuđhâdâm lipuidân tuše ohtii, muáddi peeivi tassaaš. Jispa mun lijjim keččâm vyelgimääigi puástud? Mastpa tom tieđij. Ige tast tääl lamaš mihheen merhâšuumijdgin. Suujâtmeh iä äävti talle ko taarbâš čuávdusijd. Terminaalân väzidijnân mun ruhâdâllim - majaskulij. ¶
Mun lam ain váidám, et Avelân láá hyenes ohtâvuođah čohčuv. Onne mun puohtim väldiđ sanijdân maassâd. Finnairhân kustoo kiirdij kuohtii Helsigân tiijme siste. Máhđuttem já jiermittem, oovdiš mun liččim ettâm. Ubâ ookon ij lah ohtâvuotâ já tääl te lii kirdemmašinij kuálus. Puoh mašineh siämmáá ääigi joođoost. Hyenes lukko lâi tot, et vuossâmuš maašin lâi moonnâm. Siev lukko lâi tot, et nubbe maašin lâi eidu vyelgimin. Tot lâi eidu lyeštimin mađhâšeijeid olgos čuávjistis. Mun molsoškuottim liipuid. ¶
Mun, kote taan tove lijjim kustoo maŋanum, pesâččim taan nube maašin sáátun. Já nubbe maašin kirdettičij muu Helsigân toin naalijn, et eidu tääl te kiergâniččim jotkâohtâvuotâsân Amsterdamân. Te pyeri. ¶
Ko kerd nuuvt čuuvtij maŋanuvvim, talle pieggâ-uv išedij: tot leggistij já posoi muu jotkâohtâvuođâ viehâ sáttoin máádás. Nuuvt te mun lijjim tijmepele tolebiššáá merisajestân. Ige muu kunnee täst mahten killám: mun puávtám vala-uv čiävluttâllâđ toin naalijn et mun lam ain ääigild. Ain. Talle-uv ko mun lam čuuvtij maŋanâm. ¶
Motomin lii hävski sierâdiđ allitteraatioin adai algâčuojânâssáin já iskâđ vala pieijâđ loppâčuojânâsâid-uv. Talle tiivtâst šadda sanijgijn sierâdem. Taa tihtâ Feikki-Faaraost: ¶
Feikki-faarao fáškudâđâi hiärvááht hiisist hiäibustâlâi Siämmunsis sun smietâi nuárvipáálust näävt nievdâi Tovnbeln Tiibet tot tiilájui vielgis vovnáin val viežžee vuolgâttui Ko postâ viijmâg poođij palaccin pállu pieijui pyramid poccei piäiváásuonjârin.
Hárjuttâs: Mii ij lah tuođânálásâš taan tiivtâst? ¶
- Hei, já addâgâs, et mun näävt čuuvtij páárgum, kandâ pahudij munjin já čokánij muu paaldân Amsterdamân mannee junást. Juná ij lam tievâgin, mut sun tuš čokánij toos. Siämmáá pyereest sun lâi kavnâđ aaibâs kuáros saje monnii eres peeŋkâst. Mut tast sun čokkái surgâdin. Čolmijdis já njuunees sun ruvviistij unohávt olgopuseris suáján. ¶
- Ij tot muu häittid, mun ettim. ¶
Siämmást koijâdim, halijdij-uv sun sárnuđ. Must lâi kale äigi kuldâliđ ko mätki kirdemkiädán lâi vala tommit. Sun keejâi äärgiht munjin. Suu čalmeh lijjii siämmáá ruopsâdeh tegu tomatteh. Kandâ lâi suullân 16-17-ihásâš. ¶
- Kale, kale mun halijdâm sárnuđ, sun västidij vyeligâs jienáin. Jiešalnees tuoivum-uv, et kiinii, kii peri, halijdičij muin sárnuđ... ¶
Sun čujottij koorin, mii sust lâi juná vázáttuvâst. ¶
- Tie lii Laika, sun čielgij. ¶
- Laika? mun smiettim pelijiänusân. ¶
Mun jiem lam huámmášâm koori talle ko sun poođij siisâ voovnân. ¶
- Naa, Laika lii muu peenuv, sun čielgij. ¶
Ráttái alne jottee koorist oinui čapisvielgis peenuv, mii lâi váhá ciägupeelji hámásâš. ¶
- Laika lii hirmâd illávaje, sun sáárnui. - Tast lii kumeštâs, ige tot innig pyevti kužžâđ. Tot ij lah puurrâm ige juuhâm ubâ ookon maiden. Mun lam monâmin Laikain elleituáhtárân. Elleituávtir nohádit tom muádi tiijme keččin. Luáštá pennuu avalii sierâdemsajan. Uáli jo stulláás peenuv. Eeči lii jo maŋgâ peeivi sárnum et miinii čuávdusijdhân taan tilán kalga puáttiđ. ¶
- Vuoi hemelâš já panjig! Hevvet et puáhtá-uv taat váiván eellim väldiđ vááimu oolâ, kandâ palijdij já snuđgái moddii korrâsubbooht nuuvt et iäráseh-uv vilpâstii munnuu kulij. ¶
- AARRGH, peesâi suu njäälmist. ¶
- Tot lii hirmâd sorolâš äšši, mun ettim. - Luoppâm, tot ij lah kuássin älkkee. ¶
Koijâdim meiddei, mon puáris suu peenuv lâi. ¶
Kandâ muštâlij, et Laika lâi 14. ¶
- Tot lii pennui jo viehâ ollâ ahe, mun ettim. ¶
Jiem mun lah kale eellimavestân omâstâm pennuu, mut muu nieidâi peivitipšost lâi uáli kuhháá peenuv, já tast mun luhhoost maidnii iberdim pennui avveest. ¶
Já kandâ joođhij: ¶
- Laika lii niŋálâspeenuv. Tast lâi meiddei viljâ, mii jaamij muáddi mánuppaje tassaaš. Tot lâi jáámmám jiešmeidlist iho paifakkist, mut tääl taan tove mun peesâm satâččiđ Laika. Já muu äijih-uv, eeni eeči, jaamij muáddi oho pennuu maŋa. Ij-uv taat monâttem kuássin, teikâ motomingin, puávtáččii nuuhâđ? ¶
- Tot lii pyeri, et tun satâččah Laika-pennuu, mun ettim. - Tun lah vissásávt lamaš toos šiev iššeed. ¶
- Lam kale, kandâ tieđij. Já tom-uv ooinij, et Laikast lâi lamaš šiev eellim sii pääihist. ¶
- Mut et puohah, aaibâs puohah, kalgeh siämmáá ääigi vyelgiđ! Mondiet? Mon-diet!? ¶
Toos must ij lam sunjin vástádâs. Mut ettim kale, et lam tast ovdil-uv kuullâm, et maŋgii ulmuuh-uv jamâdeh aaibâs maŋaluvâi jieijâs pirrâsist. ¶
- Lah-uv tun-uv monâttâm kiännii? kandâ koijâdij. ¶
- Kale mun lam, mun västidim. Muštâlim sunjin tast, et muu eeči já äijih jaamijn ko mun lijjim ucce. Já lam monâttâm kuohtuid áhuidân-uv. Mut puárisulmuu vuolguu älkkeebeht-uv puovtij tuhhiittiđ. ¶
Kaandâ nubbe kietâ njaavhâi Laika uáivi. Peenuv ij jur vaijaam pajediđ uáivis. Tot vuoiŋâi uáli jo lussâdávt. ¶
- Lah-uv tun ohtuu joođoost? mun koijâdim kaandâst. ¶
- Lam mun, taam algâmääđhi. Kirdemkiedist lii muu eeči vyerdimin. Muoi manneen talle loppâmääđhi oovtâst. ¶
- Pyeri et jieh lah ohtuu. Elege onne pääsigin ohtuu, iiskâ leđe tagarijgijn, kiäh láá tunjin aldaas ulmuuh. ¶
- Joo, kale mun irâttâm, kandâ eeđâi. Já siämmást sun smietâškuođij Laika kremaatio já vala kuunâi hävdidmijd. ¶
Mut siämmást suu čoolmijn oinui meiddei ilo: ¶
- Mun halijdâm forgâ uđđâ pennuu! Mun tiäđám, et tot lii puástud, mottoomnáálá. Ijhân tot uđđâ peenuv pyevti Laika saje mahten väldiđ. ¶
- Ij pyevtigin, mut tot lii talle aaibâs uđđâ äigi tunjin. ¶
- Naa, kandâ nuáiguttij uáivis. ¶
- Mut ko tágáreh pennuuh tego Laika láá viehâ tivrâseh. Vielpis máksá vááijuv tuhhát eurod suullân. Ige must vala lah nuuvt ennuv ruttâ et suitáččim uđđâ pennuu haahâđ olssân. ¶
Laika-nommâ eeđâi munjin kale maidnii. Muu jurduid poođij tot kolgopeenuv Laika, mii skuávlejui Ruošâenâmist komovuotâpenuvin já meiddei vuolgâttui komovuotân - vuossâmužžân komovuotân mađhâšeijee huáđđon kuássin. Tiet Laika ij innig lam elimin ko suu vuájáán vuod siäivui enâmân. Taat Laika kale finnij fijnâ páccá. ¶
Koijâdim, tieđij-uv kandâ taan pennuu mainâsist maiden. Sun kale tieđij tast. Mut taat penuvšlaajâ lâi Uárjisiberialaika, nuuvt et taat lâi iänááš-uv vaiguttâm toos, et Laika lâi finnim eidu tien noomâ. ¶
- Tääl mun jiem peesâ škoovlângin onne, kandâ murâštij. Kiinii máttáátteijeid lâi suttâm sunjin. ¶
- Kulâ, tággáár tábáhtusâst kale kalga leđe ibárdâs, mun ettim. ¶
Munnuu savâstâllâm lâi toohâm ubâ määđhi jotelubbon, já nuuvt te juná aldanškuođij Amsterdam kirdemkiedi. Mun pajanim peŋkâstân, já meiddei kandâ, Laika jorreeh maŋŋaalstis. ¶
Ko juná orostij, kandâ keesij stuorrâ rähisvuođáin kooris olgos junást. Mun vuolgim raapâid pajas, já sun meiddei. ¶
- Piergiih-uv tun? mun koijâdim ko lâim peessâm pajekiärdán. ¶
- Kale mun piergiim, kandâ eeđâi. Muu eeči vuárdá olgon. ¶
- Must lii mottoom verd äigi, jis halijdah. Puáđám-uv mun tuin olgos? ¶
- Jis tuálvuččih muu olgouuvsâ kuuvl? sun koijâdij. ¶
Munhân kale tolvum. Jieš jiem kuittâggin moonnâm olgos. Mun kolgim juátkiđ jieččân määđhi. Kuus totkis lâi já magarij feeriimijgijn, tot ij lam taan ohtâvuođâst ollágin tehelâš. ¶
- Takkâ, kandâ eeđâi já keigij munjin kieđâs. ¶
- Ij kijttámuš, mun ettim. ¶
- Naavcah! Hirmâd ennuv naavcah! mun pahudim. ¶
- Te takkâ, kandâ eeđâi. ¶
Ovdilgo kandâ moonâi, sun eeđâi: ¶
- Tiäđáh-uv, taat savâstâllâm lii toohâm Laikast luoppâm älkkeebin. Ko taat ubâ hommá lii lappâd, mun moonâm paargon já šiäštám. Munjin puátá vala ovdil keesi uđđâ peenuv! ¶
Já nuuvt te mun paaccim keččâđ, maht kandâ já koori lappuin olgos kirdemkiädán. Laika pesâččij tääl vaivijnis. ¶
Mun koivum repustân njuneliijne. Konnjâleh must-uv pottii, ij toos maiden vaijaam. Já jieččân määđhi ääigi mun jurdâččim Laika já suu nuorâ iššeed, kote eidu talle ličij elleituáhtár kulen. ¶
Vuoiŋâstus Laika-peenuv tääl ráávhust. ¶
++ ¶
Ko aibâšem váhágin kuldâL ¶
tot tobdoo hirmâd čuuvtij, nuuvt aldA ¶
išediš-uv ton tooskán motomin äigI ¶
Páácá lättei vyerdiđ pennuu kuáros taldriK ¶
já omâsteijee smiettâđ, mii elimijd puátágin motomin LAIKA maŋA. ¶
Eennâmpáálu nube peln Uđđâ-Seelandist ääsih maorih, kiäh láá enâmis algâaalmug siämmáánáál ko sämmiliih-uv taan peln eennâmpáálu. Sij kočodeh jieijâs kielân  enâmis noomáin Aotearoa. Tovle motomin Aotearoast iälustij suullân 1500-lovo räi struucinálásâš stuorrâ lodde, mon nommâ lâi moa. ¶
Moašlaajah lijjii maŋgâ, já taah lodeh lijjii šaddoporreeh. Stuárráámuuh moah  ulâttii oŋâttuššâđ neelji-uv meetter alodâhân já toh teddii joba 270 kiillud. Ucemuuh moah lijjii suullân smavvâ kaaicâ macciih. Ko moa ij máttám kirdeđ já ko tast lâi njaalgâ piärgu, tot miäcástui nuuvt čuuvtij, et ubâ šlaajâ suvâttui já lappui. Tihtâčällee W. Chamberlain lii čáállám tiivtâ moast: ¶
Moa  ¶
Ij kavnuu kosten moa, ij oinuu ohtkin moa ¶
lii tuššâm toovláš Ao-tea-roa ¶
Ij lah innig vuottum ¶
lii ubâ šlaajâ puurrum ¶
tot lii avalávt tääl lappum ¶
Ij ele innig mučis stuorrâ moa. ¶
(Heiviittum anarâškielân) ¶
Käldee: Suomâ luándutieđâlâš museo tiäđuh lappum šlaajâin. ¶
Jyehi peeivi kolgâččij kuullâđ ¶
ucemustáá oovtâ lavluu ¶
luuhâđ pyere tiivtâ ¶
uáiniđ mottoom inspiristee maalâkove ¶
já jis tot ličij máhđulâš ¶
vala sárnuđ motomijd jiärmálijd saanijd ¶
Goethe ¶
Pahudistmáin "jiem tieđe" ¶
visásmit oovtâ ääši: ¶
ij tábáhtuu mihheen. ¶
Lâi vyesimáánu loppâ já lijjim kirdemin Avelân. Keččim siäivudijnân, et Avelist muáttáástâlâi. Čuávuváá peeivi munnust muu pargoskipáráin Mervijn ličij konferensmätki Kuovdâkiäinun, kesiriggeigijn vala. Koolgâi kuuloold vyeijiđ. Tuoivum,  et šoŋŋâ ij tast meendugin čuuvtij viärániččii. Ko keččim tälvišooŋân, lijjim luholâš, et lijjim váldám fáárun jieččân takkiskođđâs. Taat skoođâs kuulâi muu mätkitaakin, mast finnee kesitaaki ko váldá skođđâs meddâl já lieggâ tälvitaaki ko piäjá skođđâs sajasis. Toin naalijn šiäštá ennuv saje mätkitävirijn, ko ij taarbâš maaŋgâi pihtâsijgijn hiävrásâddâđ. ¶
Ko peessim kirdemmašinist olgos, paaccim vuordâččiđ jieččân mätkilaavhâ. Táválávt must ij kale laavim leđe mätkilavkkâ Avelân maađhâšdijnân ko must láá tommittáá pihtâseh Avelist, mut taan tove mätkitävireh lijjii, ko lijjim joođoost Göteborgin njuolgist Avelist. Ruotâst kale tarbâšiččim pihtâsijd, jiemge halijdâm tohon Avveel pivtâsvuárháin vyelgiđ. Já Hollandist vyelgidijn lâi lamaš suullân 30 cekkid liegâs jeđe Säämist suullân puolâš, nuuvt et tondiet takkiskoođâs lâi taan tove mätkilaavhâst ige taakist kiddâ. ¶
Mut vaahâg kale, muu lavháin oroi lemin taan tove hyeneeb lukko. Iärásij mätkilaavhah pottii lääbži mield mut muu lavkkâ ij puáttámgin. Jiem mun eres pihtâsijdân nuuvtkin čuuvtij murâštâm pic tom takkiskođđâs ko lâi nuuvt čuáskis. Avelist must lijjii ullopääiđih mut ij olmâ tälvitakki ko lijjim tuálvum tom Hollandin. Jiemge mun lamaš tien kirdemvuárust aaibâs áinoo, kote lâi tävirijdis läpittâm. Tast paaldâst čuážui mottoom almai, kiäst lijjii párnáiráttáh lappâsist. Nuuvt muoi tobbeen tevdijm almottâs lappum mätkitävirist. Sun kiergânij vistig já moonâi kiäinusis. Mun še tevdim luámáttuv suu maŋa jeđe vuolgim já paaccim vuordâččiđ tiäđu tast, kuás tibi te lavkkâ puáđáččij. ¶
Čuávuváá peeivi tiätu lappum laavhâst poođij-uv: lavkkâ lâi mottoom suujâ tiet pááccám Amsterdamin mut lâi kale kavnum. Lavkkâ lâi talle jo kirdám eehidmašináin Helsigân já tot pieijuuččij tállân čuávuváá Avveel mašinân, mii siäivuččij koskâpeeivi maŋa. Lavkkâ puáđáččij pel oovtâ suulâin. Veik mun nuuvt čuuvtij halijdim jieččân takkiskođđâs, muoi Mervijn liijká vyejiláim jo iđedist Kuovdâkiäinun, tastko ij lam nuuvt vuovâs maŋanuđ konfereensist. Munnuu sahâvuáruh iä kale eidu tien vuossâmuu peeivi ääigi lamaš. Nuuvt te mun nutkim mottoom eres laavkân pihtâsijd Avveel pivtâsvuárhástân. Luhhoost taan tove taat máhđulâšvuotâ lâi. Mudoi kale lijjim kolgâđ laavhâ vyerdiđ. Teikâ mudoi tot lâi jotteeđ Eskelisii fáárust mahtnii Taažân já kiitiätá lâi lappuđ vala nube-uv tove. ¶
Määđhi ääigi mun kuittâg smietâškuottim, et laavhâst lijjii eres-uv tävireh, maid mun tarbâšim. Tego ohtâ vuoidâs. Mut mihheen stuorrâ eeđijd tot vuoidâs ij tiäđustkin lamaš: tom finniiččij mon peri käävpist. Já mudoi-uv mätki Kuovdâkiäinun lâi tommittáá kukke, et muoi meridáim orostiđ Kärigâšnjaargâ käävpi kulen. Tobbeen lâi vuovâs elâččiđ käävpist jeđe vala juuhâđ teejâ baarist. ¶
Já ko muoi moonáim siisâ káávpán, forgâ kävppijâs kaččâlij munnuu kuuvl, tiervâttij já keejâi munjin: "Päivää rouva! Tehän lensitte eilen Ivaloon. Jokos teidän laukku on löytynyt?" ¶
Mun orostim já ruokkim uáiván. Maht te ¶
sun  ¶
puovtij tom tiettiđ, et mun lijjim kirdám Avelân já et muu lavkkâ lâi lappum? Jiemhân mun suu tubdâm jiemge lam jieččân laavhâ lappuumist kosten sosiaallii mediastkin kiergânâm tađe eenâb palijdiđ. Já ko mottoom áigáá suin savâstâllim, čielgâi, et sun lâi eidu tot almai, kiän párnáiráttáh lijjii vala määđhi alne. Sust lijjii tääl eres pihtâseh pajalist, jiemge mun talle mudoigin nuuvt pyereest lam ostâm keččâđ, kii almaid sun lâi. Mut mon ucce taat maailm lâigin! Sun lâi finnim tiäđu, et ráttáh puáđáččii peivimašináin siämmáánáál ko muu lavkkâ-uv já puáđáččii Eskelisiist Kärigâsnjaargân. Mun vuod muštâlim sunjin, kuus muoi muu pargoskipáráin láin joođoost já et laavhâ iän taan tove pááccám vyerdiđ. Tot kavnuuččij talle muádi peeivi keččin ko konferens ličij nuuhâm. ¶
Konferenspeeivih monnii jotelávt ko lâi šiev ohjelm. Já veik Kuovdâkiäinust lâi-uv čuáskis, ullopaidijgijn mun liijká piergiittâllim. Já nuuvt te muádi peeivi keččin muoi Mervijn vuod vyejiláim maassâd Suomân. Macâdijn auto koolgâi taŋkkađ, já muoi vuod meridáin orostistiđ Kärigâsnjaargâst já uástiđ purrâmuš fáárun. Avelist käävpih liččii jo kiddâ ko toho juovdâččij. Já vuod kävppijâs ooinij munnuu já tiervâttij ustevlávt. Taan tove sun čuážui piärgutiiskâ tyehin vyebdimin. Muoi Mervijn vistig jurdâččáin et tie te lii-uv pehtilis vyebdee ko nuuvt ustevlávt siävá. Mut ij, sun tuše lâi kiddiistum, maht te lavháin lâi keevvâm já maht konferens lâi moonnâm. Suu párnáiráttáh lijjii jo puáttám, ige sun taid innig luáštáččii uáinusist. Muu lavkkâ vuod lâi vyerdimin Hooteel Ivalost, nuuvt et Avelân puáđidijn puohtim tom toppiđ fárusân. Tom mun tiäđust-uv porgim-uv. Já talle lâi jo lieggânâm tommit, et takkiskođđâs ij innig tarbâšâmgin. ¶
Lappum mätkilavkkâ poođij luhhoost ovdil muu Göteborg-määđhi, mii lâi tehelumos. Mut tien máátkán mun kale rahttâttim váhá pyerebeht: valdim kyehti pivtâskeerdi kietâmätkitävirij siisâ, aaibâs visesvuođâ tiet. Já tääl te smietâm, et kannat-uv kustoo jotteeđ tuše kietâmätkitävirijgijn nuuvt et fáárust lii ráttáigijn jottee lavkkâ. Mii lii jieijâs fáárust, ij pääsi sáátust meddâl. Já jis páácá, tot lii jieijâs huolâmettumvuotâ. Pihtâsijd ij taarbâš hirmos hivvâduvâid, pic ucánjáhháá posâluhčâmpulverijgijn mätki lii jo piäluštum. Pelimuddoost määđhi puáhtá tommittáá posâluhčâđ. ¶
- Falâdeijee, mii peevdist iä lah ollágin stoovlih! ¶
- Mut tijhân leppeđ väridâm ¶
peevdi  ¶
... ¶
++ ¶
Koččâmuš: Jis lii Alaskast já kuáhtáá meecist kuobžâ, mast te tiätá, lii-uv tot ruškiskuobžâ vâi räniskuobžâ? ¶
Vástádâs: Kannat kuárŋuđ muorân. Jis kuobžâ kuárŋu maajeeld, tot lii ruškiskuobžâ. Jis tot njiäidá muorâ, tot lii räniskuobžâ. ¶
++ ¶
Enni čokkáá já lohá junást, ko kandâ fakkist koijâdist: ¶
- Mii sajattuvâid taat lii? ¶
- Ele hettii tääl. Uáináhhân tun, et mun luuvâm. ¶
Mottoom ääigi keččin kandâ koijâdist uđđâsist: ¶
- Mii sajattuvâid tot lâi, mii eskin moonâi? ¶
Enni sutteet já koijâd: ¶
- Mondiet tun tom halijdah tiettiđ? ¶
- Na ko uccviiljâš paasij tobbeen junást. ¶
++ ¶
Pertti puátá paargon kuohtuuh peeljih čonâstuvâi siste. Hovdâ koijâd sust, mii sunjin lii tábáhtum. Pertti västid: ¶
- Puhelin čuojâi jieht eidu talle ko lijjim pääiđi šolliimin. Puhelin saajeest mun västidim vahâgâsâst šollimruávdán. ¶
- Tiet čielgee kale nube peelji, mut mii ton nuubán lii tábáhtum? ¶
- Ij-uvgs tot lah čielgâ äšši? Kolgimhân mun suáittiđ tuáhtárân. ¶
Taan ohhoost ulmuuh láá jo-uv luámust teikâ nuuvt hoppuuh et mihheen pargoaašijd ij oro ovdánmin. Nuuvtpa must lâi pyerebeht äigi eres-uv aššijd, já nuuvt te moonnim vuoptâčyeppee kuuvl kuuđâ oho kooskâ maŋa. Muu vuoptâčyeppee lâi moovtâ: sun lâi lamaš luámust Kanariasuolluin já muštâlij luámustis. Sun lâi taan kooskâst meiddei čuávvum kuursâ uđđâ vuoptâtipšomamnâsij kevttimist. Sun koijâdij, uážui-uv sun kevttiđ uđđâ vuoptâcirgáttâs muu-uv vuoptáid. Mun jollâ lopedim, ko pyereebgin tiätu ij lamaš. ¶
Já nuuvt te vááijuv tijmepele keččin muu vuoptâčuoppâm lâi vaalmâš. Vuoptâčyeppee kuškij muu vuoptâid já hammij taid jurbâ kustáin tego táválávt-uv. Mut taan tove sun jooskâi hammim tolebiššáá ko ovdil já toppij uđđâ puttâl. Sun cirgáttâlâi hammimamnâs muu vuoptáid, já kale tot tooimâi-uv: liččim älkkeht jottáám veik ciäguvuoptâigijn já čuávuváá muddoost jurdâččâm vuoptâidân eresnáál. Já puoh pisoi pyereest sajestis, já vuoptâid lâi uáli älkkee kieđâvuššâđ. Taa tot taaiđij-uv leđe tot čuávdus muu jiečâpiäiválijd vuoptáid, moh láá asettemeh já ennuv já viggeh ain tuš njuolgist vuáluskulij... ¶
Mottoom ääigi keččin jurdâškuottim nubenáál: oroškuođij, et juuttim tego hajâpoolvâ siste. Taat aamnâs opsijdij mielâttemeht. Tego ruusuhaajâ, mii lâi hirmâd jo viehuv. Ko kiergânim vuoptâčyeppee kulen, smiettim olgos monâdijnân, et kale haajâ muu kuulmâ kilomeetter pyerámääđhi ääigi váhá láivuččij. Mut nuuvt ij tábáhtum. Ko peessim pááikán, juuttim ain tien siämmáá opsâpoolvâ siste. Ij ávttám eres ko moonnâđ riišon já poossâđ esken čuoppum já tiällájum vuoptâid. Mut poossâm maŋa vuoptah vala-uv haisuu. Valdim lase shampoo já poossim visesvuođâ tiet nube keerdi. Eskin talle haajâ oroi láivumin mut ij valagin aaibâs lappum. Nuuvt et ettim tállân "pääsi tiervân" jieččân mučis vuotâčuopâdâsân já meiddei ton jurdui, et taat amnâs uđđâsist pieijuuččij muu vuoptáid. Luhhoost jiem uástám tieid puttâlijd olssân. ¶
Onnáá iiđeed lam poossâm vuoptâidân kuálmád keerdi. Tääl kal oroškuát, et haajâ lii suullân lappum. Lam meiddei lonottâm kuáddulguid jieččân seeŋgâst, ko toh-uv opsijdii. ¶
Murâštâm tuše tom, et muu vuoptâčyeppee poorgâi ennuv pargo muu vuoptâi tiälláámáin já lii vala jottáám kuursâ, maht táid amnâsijd kalga kevttiđ já vissâ meiddei markkânistiđ. Must ij lah taan feerim maŋa ko ohtâ tuoivâ: kevttiđ táválii shampoo já tipšoamnâs já kuustâ já tyellittälli ucánjihhii hammimsuuptâ. Kale muu vuoptah láá ovdil-uv toin naalijn mahtnii ornášum, já tot uážžu täst ovdâskulij-uv tuhhiđ. Já čuávuváá vuoptâčuopâdmist mun táátum kevttiđ taid ovdebáid uápis amnâsijd, moigijn muoi jieččân vuoptâčyeppein láán jo lovmat ihheed piergiittâllâm. Puáris koonstah láá kustoo čuuvtij pyerebeh ko uđđâsuboh. ¶
Ollâopâttâhlehtor kappeer lii jorgeetmin keesi kulij ¶
kaperist ive kukkosiih muštoh ¶
moonnâm keesist taan kiäsán ¶
Ko jieš lam lamaš meddâl ¶
láá iäráseh piergim ¶
puáđusin nelji anarâškielâ maister ¶
Iiris, Miina, Petter, Kirsi ¶
ohtâ anarâš luokamáttáátteijee ¶
Petra ¶
puáris tahheeh jo puohah ¶
prioristâm pargoos, perrus ¶
tođhos ovdánâm eellim sporkkâsist ¶
viggâm meritiäđulávt ulmásis ¶
valmâšin ¶
ohtâ sist, Petter, finnim superpargostis ive gradu -palhâšume ¶
Ilodâm táin tohálâšvuođâ juksâm resursijn, tuáivuttâm luho ¶
Vááimu alda lii meiddei tivvoomohjelm ¶
mii juo tuáimá já kolá kiävtust ¶
mut mii pyereduvvoo ubâ ääigi ¶
Forgâ mun vuoiŋâstâm ¶
čálám tiivtâid ¶
jurgâlâm kirjálâšvuođâ uđđâ maašinjurgâlemohjelmáin ¶
čokkáám ruggâkeejist ¶
smietâm maid smietteem ¶
jeđe tiäđám ¶
et vuárdám jo tääl ¶
čoovčâ ¶
Aibâšem lii tego káivu ¶
mon čääsi uáiná ¶
mut ij uulât juuhâđ. ¶
- Risto Kormilainen; suu luuvijn jurgâlum já almostittum tääbbin. ¶
Škoovlâ uđđâ loddelyevdi lâi šiljoluddijd uáli šiev puárádâs ¶
näävt cissáážân-uv lâi čuuvtij älkkeb kavnâđ tälvipurrâmâš. ¶
Iä cissáá innig hettim puurgah, puolâšeh ¶
lijjii ain njune oovdâst pyeidipááluh vorâseh. ¶
Mottoom tove cissááš huttái loddelyevdi alne puurâdmin ¶
já ooinij maailm muččâdumos muotâčalmaa njuunees oolâ siäivumin. ¶
Cissááš kärŋiludij uáivis, ihástâlâi ¶
mon mučis almoon muotâčalmaaš taan meecist lâi. ¶
Vistig cissááš korrâ puurrâmlustoin purâdij ¶
já tastmaŋa maaŋgâid muotâčoolmijd smavvâ kamerainis kuuvviistij. ¶
Sun ááigui faŋgiđ tiihtân jurduidis ¶
čaittâliđ tom ovdil almostittem máttáátteijeesis. ¶
Já ko sun puoh muotâčoolmijd ovtâstij ¶
te tain ij kuássin kavnâm siämmáámuđusijd. ¶
Mut ij orvâm ohtuu uccâ cissááš čalâččiđ ¶
sun ferttij vyelgiđ olssis iše koijâdiđ. ¶
Sun tuáivui et puohah lijkkuustuuččii taaiđâelimân ¶
oinii muotâčoolmij muččâdvuođâ, pottii fáárun mainâsân. ¶
Mut tast te cissáášriäpu erehtui ¶
ko škoovlâ tálualmai vistig hirmástui. ¶
Ij sust lam äigi cissái čälimân ¶
ko škoovlâ porthááh vuoijuu nuuvt ollâ vaskâmân. ¶
Talle cissááš uusâi mottoom škovlâkandii čäällimskipárin ¶
mut taat kaandâš masa jieš-uv muttui muotâäijihin ¶
Taat stuorrâ pááluid šiljoost jurâttij ¶
já vala fiskis porkkan muotâäijih njunneen tiälláástij. ¶
Ij cissááš finnim älkkeht čäällimskipárijd ¶
já nuuvt sun ohtuu jurâttâlâi mučis kuvviimijd. ¶
Sun šlundoi, čokkái smiettâđ škoovlâ lasâlyevdi oolâ ¶
já fakkist kuulâi jiärmáás čielgim luoka laasâ čoođâ. ¶
Tobbeen eenikielâ máttáátteijee čielgiistij ¶
maht te mučis tiivtâ koolgâi hammiistiđ. ¶
Tuotâ taaidâr kiäččá tárkká pirrâsis ¶
vuáttá iloid, soroid puohâi elimist ¶
Sun čaalâš pajas puoh jurduidis ¶
muštokiirján, vááimun, hammist vistig olssis puoh tevstâidis. ¶
Nuuvt te cissááš kaavnâi lappum čäällimmoovtâ ¶
já čäliškuođij jieijâs mielâst maailm muččâdumos tiivtâ. ¶
Algâ tast šoodâi tágárin ¶
veik tihtâ ij lam aldagin val valmâšin: ¶
"Tuu muáđoin uáinám mučis muotâčoolmijd ¶
mut ustevin tuš stuorrâ pecimuorâid." ¶
Ij cissááš vala tárkká tiättám, maht tiivtâs lopâttiđ ¶
mut luhhoost lâi val äigi ucánjihhii jurdâččiđ. ¶
Mottoom ääigi keččin ličij valmâš tihtâ škoovlâ aavisân ¶
ja maggaar iimâš, et šiljocissááš ličij tom čälistâm. ¶
Tággáár tiivtâst aalgij cissáá čälleepäälgis ¶
tot juurdâ lii ain-uv sunjin hirmâd räähis. ¶
Motomin, jis runoi čäällim lii vaigâd, puáhtá turvâstiđ runorobotân. Tot ij kale čääli aldagin valmâš runoid mut iššeed čuuvtij juurdâprosessist. Hävskimus lâi tot, et mun lijjim čälimin luándurunoid, mut rooboot oroi lemin čuuvtij heerkib.  Tágárijd runoid mun luhostuvvim čäälliđ runorobotáin ( ¶
www.runokone.com ¶
): ¶
Iiđeedpittápeevdi vyelni tot enâmustáá vuáttoo ¶
et tun lah vuálgám. ¶
Munnuu ohtsiih leibimuáluh láá kiäppánâm. ¶
++ ¶
Mađe eenâb mun konnjâlijdân kulgâttâm, ¶
tađe vissásub mun lam tast ¶
et toh láá puáhtám munjin ennuv ilo. ¶
++ ¶
Irâs rähisvuotâ ¶
Tego viäđŋásâš ¶
vieggâsâdmin viäskárist. ¶
++ ¶
Ohtuunis ijjâveigi ¶
meerâ já mánudâš ¶
vááimust sänittes liegâsvuotâ. ¶
++ ¶
Tipte čieri puáttiđ ¶
tot lii tuše čääci ¶
mii pasa muáđoin eellim kovjâkeerdijd. ¶
Pyeidicissááš ciivhij ollâ nuottáin tijmái muottui mušto ¶
mii tubdui raddeest ko sun ooinij škovlâpárnái čuoigâmkišto ¶
Suáhikierrust sun keejâi škoovlâ häppilumos čyeigeid hurgemin ¶
já kuulâi škáájáán peht škoovlâ rehtor puoh čuoigâmtábáhtuumijd seelvâtmin ¶
Tast alda kullui miänu tego olvoo kumppivalve ¶
Mut ij, tääl lâi peivi, tuš škovlâ taaiđij leđe saaveehlättee alne ¶
Veik pyeidicissááš lâi-uv meeci parohumos loddááš kirdemist ¶
tast lâi liijká korrâ pargo ulmui njulččeluovdij alne čuážžumist ¶
Tiijmá sust lâi ubâ täälvi korrâ mielâ peessâđ saaveehlättee oolâ ¶
jeđe sun lâi viijmâg mottoom kiđđâpeeivi juksâm jieijâs moolâ ¶
sun lâi syele njaahâm mottoom škovlâkandii saaveehnjune kiäčán ¶
já pisottâlâi tast čuožâd, ubâ kuhes lihâdemtijme määđhi miäcán ¶
Pyeidicissáá feerim lâi-uv lamaš meecist stuorrâ tábáhtus ¶
vissâ siämmáá kuodduustuvvâš tego cissái puzzâvuárhá uđâštus ¶
kuohtuin aašijn lostâ čaalij kuhháá, korrâsávt ¶
tággáár čuoigâmvyevi koolgâi tutkâđ pyereest, vuáđulávt ¶
Tom et lâi-uv ulmui valastâllâmšlaajâ loodán mahten torvolâš ¶
vâi tuše humos lodderiävo uđđâ hokâttâs ¶
Ij lam tiätu kiästen, maht te mediastkis miänudiđ ¶
koolgâi-uv saaveehkeejist raccasteijee lode eenâb-uv ráŋgášiđ vâi ávudiđ ¶
Mut pyeidicissááš ij lostâčalluin ennust perustâm ¶
sun lâi forgâ smavvâ váárvuid monnii saaveehkiäčán punjâstâm ¶
Juolgijdis sun čoonâi várvoid kiddâ häppilávt ¶
Já nuuvt te kivkked poođij uđđâ čäittimpeivi, vissásávt ¶
Já tääl te pyeidicissááš huurgij saaveehkeeji sáŋgárin ¶
lâi jieijâs čyeigeesátuliigis kollevuáitun hušotmin ¶
Huš, hš, kacoous, pyeidicissááš piškádij ¶
nuuvt et čyeigee omâs jienâ maŋŋaal vilpâstij ¶
Nuuvt te keevâi et piškom keežild čyeigeeriäpu suorgânij ¶
já vahâgâsâst saaveehkeejis stuorrâ kiäđgán vojâstij ¶
Já cissáá saaveeh jooskâi jotemist ¶
čyeigee ciävui, kaavnâi jieijâs čuoigâmlättee paaldâst vaskâmist ¶
Cissááš čooskij uáivis já mottoom ááigán jámálgij ¶
já ko sun tastkis čielgâi, sun smietâi, et maht sun täst ovdâskulij kirdáččij ¶
Várugávt sun lihâttâlâi suájáidis ¶
mut uálgissuájáást tubdui miinii omâs vááduidgis ¶
Já veik sun maht ličij lämis suájáás fáškudâm ¶
oroi et vissásávt puoh ton suonah lijjii vienâlâm ¶
Ko pyeidicissááš viijmâg muottust pulttâsij ¶
sun ooinij maht te suu sátulâš jo ovdâskulij čuoigâlij ¶
ij cissááš peessâm innig saaveeh sáátun njuškiistiđ ¶
toos te riäpu kaartâi vaskâm oolâ nutâgiđ ¶
Mut ij pištám cissáá ohtuuvuotâ avalávt ¶
sun tuubdâi kuáskim koozâi čarvim uáivistis pastelávt ¶
Cissáá vardee nierâ kuáskim tuđhâdij ¶
ruohâi, kazoi, vala volliittij ¶
Ij lam vuovâs leđe kuáskim saalâs vaskâmist ¶
cissááš tuođâi poolâi jiegâeđestis ¶
Kuáskim ložžij váhá čárváidis ¶
mut cissááš ij kuittâg joskâm tuárgistmist ¶
Tot lâi jieijâs mielâst čuuvtij hávádum ¶
já šnuđgoi et suu čuoigâmnaaveer lâi vissâ avepiäiván pilledum ¶
Sun huuihij, áánui áármu kuáskimist ¶
ige áigum jäämmiđ tastko sun ij lam vala tuárvi čeppi kištoičuoigâmist ¶
Kuáskim puunjâi uáivis já smietâi ucánjii ¶
jáá, et čuoigâmtáiđu - manegis kuáskimáid-uv ij ¶
Jeđe kuáskim aštus cissáá čuoigâmjurdust movtáskij ¶
nuuvt et kiirdij miäcán, saaveehmuorâid čokkiistij ¶
Ij sun innig muštám pivdeđ pyeidicissáágin ¶
ko lâi nuuvt korrâ liävttoin saaveehluovdijd sáhháámin ¶
Mut pyeidicissááš ain huttái vaskâmist ¶
já puoh eres iše oroi lemin ucâmist ¶
suu häävi uáivist povčâstij ¶
já čuávji meid nuuvt čuuvtij šnjorijdij et loddáášriäpu jieš-uv tien jienâst palaskij ¶
Aldakuávlu kuávská lâi koccám cissáá čoolij šnjoorijdmân ¶
já tot poođij, kuulâi ubâ mainâs, čuoigâmkištoi aalgâst kuáskim vollitmân ¶
Mainâs kuldâldijnis kuávská aštus čoonâi cissáá häävi nuávluinis ¶
já vala faalâi cissáážân purrâmužžân pyeidikumppâsis ¶
Šiev tipšo maŋa pyeidicissááš kal iäláskij ¶
mut liijká suu suájá ucánjihhii povčâstij ¶
Sun ferttij pääihist váhá vuoiŋâstiđ ¶
mut meiddei smiettâđ, maht suu čuoigâmtááiđuid puovtij pyerediđ ¶
Sun še rähtiskuođij olssis fijnâ savehijd ¶
já rähistij tom jurduu et uárnee forgâ puoh cissáid olmâ čuoigâmijd ¶
Tággáár tiileest aalgij pyeidicissáá já kuávská ustevvuotâ. ¶
Oskoh-uv tun taam mainâs - laš-uv tuotâ? ¶
Šoŋŋâ läävee sárnuttiđ ulmuid. Munjin lii ettum, et muu jurdâččemmaailmist lii uáli harvii "šiev šoŋŋâ", nuuvt et ij lah meendu paahâs ige meendu koolmâskin. Ige piäivášgin pääšti meendu čuuvtij teikâ ij lah arvemin ige šuármu. ¶
Onne lam Avelist. Lam peljipohčâsist já lii muu mittomere mield hirmâd jo puolâš. Lii -30 cekkid. Ij pyevti moonnâđ olgos taan tiileest já tággáár šoŋŋân. Mut liijká-uv mun uáinám, et taat šoŋnâ lii uáli pyeri. Mun jo majemuu keerdi taan pargopäihistân keččim puolâščuukán: tot lâi jo meendu assaas jieŋâst. Lii äigi tom suddâdiđ, mut kuus te evvisijgijn? Puolâsčukke ij lah aldagin kuáros. Lam váldám puoh evvisijd tobbeen olgos já nutkâm taid kaasâ siis. Já kaasâ lam kuáddám olgos puolâšân. Tehân te puolâščuhheest lii pyeri äigi suddâđ ige taarbâš poollâđ evvisij suddâmistkin. ¶
Puolâščukke kale suddá já tastoo mun puávtám tom sihostiđ já putestiđ. Tiäđust-uv mielân puátih jotkâjurduuh-uv: koolgâm-uv mun tuođâi-uv mäksiđ šleeđgâ já anneeđ purrâmuš kolmâsin, jis luánduenni taha tom munjin nuuvtá? Láá-uv koonstah, maht te kuohtuid puávtáččij anneeđ ävkkin, aainâs-uv tagarij aaigij, ko olgon-uv ličij tuárvi puolâš? Maht te tovlááh ulmuuh ležeh puoh ornim, ko puolâščuheh iä lamaš? Tom kale tiäđám, et purrâmuš ij talle lam meendugin valjeeht. Häärvis tast jiänusân sárnu, et purrâmuš lâi uccáá. Vala táálááh ááhuh láá karttâm vyelgiđ juoŋâsijd kuohâđ tondiet ko ij táálust lam mihheen, maid puurrâđ. Šiev peellin lii vissásávt-uv tot, et tađe vorrâsub evvis ij kosten kavnuu piävdán, jis kyeli njuškee njuolgist čääsist taldik oolâ. Koškepiärguh, koškepuškoh já sälttikyeleh tiäđust-uv láá kuhebiššáá-uv siäilum. Siämmáánáál kuobbârijd puáhtá siäiluttiđ, veik motomeh kale láá annaam já ain aneh taatijd já ruávskuid já tien tiegarijd kuusâi já poccui evvisin. ¶
Lii-uvsun talle tááláá ulmuu konstâ-uv purâškyettiđ tego tovlááh ulmuuh? Iveaigij mield eresnáál. Talle iä puolâščuheh ubâ onnuuččiigin, šleđgânjielleeh. Já talle lii tiätulágán purrâmuš vuorkkiimân ain tuárvi šiev šoŋŋâ. ¶
Jiehhân tun ubâ alme faŋgii ¶
tuš hokâttâlah ¶
ton mystisijd čuovâid ¶
liinsâ siisâ ¶
njomâstah taid njuolgâdin, ruánáájin, lilan, jamâkuokšâdin ¶
máálááh tai roobdâid ruopsâdin ¶
finniih taid juurrâđ oovaallávt likkoo riggee ¶
tánssáđ Jieŋâmeerâ kirkis alme vuástá ¶
lebbiđ sparkkee suoivuid uápis jäävri oolâ ¶
Já ko uáináh ¶
et vaibâm tanssâ viijmâg-uv nuvâškuát ¶
kiesah zeeniit alda párudâm korona ¶
siävŋusub aalman, suojâleijee suoggâmân ¶
pävkittah tom kukkenorroo sfäärijd ¶
vááldáh sunde čielgâsávt tavaskulij ¶
Já eidu tondiet ¶
pargostis ij taarbâš čuuvtijgin vaijeeđ ¶
tuše kiärduđ siämmáá čáitálmâs ¶
enâmustáá vittii oovtâ iijâ ääigi ¶
Kuovskâsij kovvejeijee. Kove:Pertti Turunen. ¶
Ethän sinä koko taivasta vangitse ¶
ainoastaan houkuttelet ¶
sen mystiset valot ¶
linssin sisään ¶
imaiset ne suorina, vihreinä, liloina, lakanankalpeina ¶
maalaat niiden reunat punaisiksi ¶
saat ne pyörimään ovaalia ontuvaa ympyrää ¶
tanssimaan Jäämeren kirkasta taivasta vasten ¶
heittämään sykkivät varjot kotoisen järven ylle ¶
Ja kun näet ¶
että väsynyt tanssi viimein taantuu ¶
käärit zeniitin lähellä aaltoilevan koronan ¶
himmeämmälle taivaalle, suojaavaan harsoon ¶
räjäytät sen kaukaisiin sfääreihin ¶
suuntana selkeä pohjoinen ¶
Ja juuri siksi ¶
työssään ei tarvitse paljoakaan jaksaa ¶
vain toistaa sama näytelmä ¶
korkeintaan viisi kertaa yhdessä yössä ¶
Jieht já onne mun lam čuávvum Lahti maailmmiäštárkištoid. Kielâteknopaargon mun lam nuurrâm saanijd, já tiäđust-uv ko kuldâlim suomâkielâlii selvâttâs, huámmášim, et puoh säneh iä velttidhánnáá kavnuugin sämikielâst. Jiešalnees paaccim jo smiettâđ tom, mii ličij "selostus". Mut ko luándulávt jurâttim, muu mielâst tot lii ¶
selvâttâs  ¶
. Jis kiinii keksee pyereeb sääni, te almottus. ¶
Lam nuurrâm seelvâtmist motomijd etâmijd já smiettâm, maht mun čielgiiččim siämmáá ääši sämikielân. Eromâšávt čuoigâmist lijjii fraasih: ¶
Suomâkielân já sämikielân: ¶
Ero kärkeen  ¶
on 12 sekuntia.- ¶
Iäru njunošân  ¶
lii 12 sekuntid. ¶
Muu mielâst "kärki" kištoin lii njunoš (:njunnooš). ¶
Kärkikaksikolla  ¶
on vielä reilut kaksi kilometriä maaliin. ¶
Njunoščyeigeekuáhtást  ¶
lii vala pajeláhháá kyehti kilomeetter moolân. ¶
"Kärkikaksikko" ličij njunoščyeigeekyevtis teikâ mii peri, veik njunošluistâleijeekyevtis. Teikâ mondiet ij tuš ¶
njunnooškyevtis  ¶
. Tot uási, mii lii ¶
kyevtis  ¶
-sääni ovdiibeln, lii genetiivist. ¶
Väliaika  ¶
kertoo, että Pärmäkoski on vähän jäänyt Bjørgenistä. - ¶
Puddâäigi  ¶
muštâl, et Pärmäkoski lii ucánjihhii pááccám Bjørgenist. ¶
"Väli" lii tiäđust-uv meiddei mottoomlágán koskâ, mut koskâäigi lii historjá termâ, nuuvt et tot ij tuhhii. Mun kale jiem lah kosten kuássin uáinám puddâääigi ovdil. ¶
Suksi luistaa hyvin.  ¶
Suu saveheh láá joteleh. / Suu saveheh joteh šievnáál. ¶
Taat lii idiom, mon ij muu mielâst taarbâškin jurgâliđ säänist sáánán. ¶
Molemmat hiihtäjät ¶
horjahtivat  ¶
mutkassa. ¶
Kuohtuuh čyeigeeh ¶
ruosâláin  ¶
mohheest. ¶
Mun jiem jieš lah kuássin šoddâm smiettâđ, maht te kolgâččim sämikielân čielgiđ puohmuđusii vieggâsâddâm já ruosâdem. Mut taat kale oroččij muu piälján heiviimin. ¶
Hän ¶
on  ¶
14 sekuntia kärkijoukkoa ¶
jäljessä  ¶
. ¶
Sun lii kuođâldum njunošjuávhust 14 sekuntid. ¶
Olla jäljessä  ¶
-idiom puáhtá älkkeht ettâđ ovttáin verbáin:  kuođâlduđ. ¶
Millainen on Suomen ¶
mitalitoive  ¶
? ¶
Maggaar lii Suomâ ¶
miitaaltuoivâ  ¶
? ¶
Toive lii ulmuu savâldâh luhostuumist. Täst lii iäru čuávuvâš celkkui: ¶
Kukahan on Suomen paras ¶
mitalitoivo  ¶
? ¶
Kiisun ličij Suomâ pyeremus ¶
miitaaltuáivu  ¶
? ¶
Puáhtá-uvsun sämikielân-uv jurdâččiđ nuuvt, et miitaaltuáivu lii olmooš? Täst mun jiem lah aaibâs vises. ¶
Mitalistit ovat nyt selvillä.  ¶
Mitalisteh  ¶
láá tääl tiäđust. ¶
Taatkin sääni ij lah lamaš ovdil sänilistoin. Tot, kote vuáittá miitaal, lii mitalist. ¶
Koekierroksella  ¶
hän hyppäsi pidemmälle. ¶
Iskosriggest  ¶
sun njuškij kukkeláá ko tääl. ¶
Saaveehnjuškiimist lii "koekierros". Amahân te tot ličij ¶
iskosriggee  ¶
sämikielân. ¶
Kuás te mij vaattâp já finnip maailmmiäštárčuoigâmij selvâttâsâid anarâškielân? ¶
Tiet ruopsis puáluš ¶
mii muštâl ¶
"ij fattiimist" ¶
lii šiev merkkâ ¶
Tot almoot ¶
et viijmâg-uv lii äigi ¶
smavvâ puudâš ¶
munjin ¶
Nahareh iä puáttám hotellist. Nuuvt te mun pajanim kyevti suulâin já kuovlâlim olgos. Ryevdikiäinusajattuv oovdâst juurâi ain jotolâh. Tot lâi ain tego ellee tavlu. Ulmuid ko rekinistkuáđáččij, te puáđáččii kale nahareh. Ulmuuh lijjii vääzin joođoost - iä nuuvt hirmâd maaŋgâs kale. Taan tove autojotolâh oroi lemin josijdum.  Mut ko mun pyerebeht keččim, automaađij mield lihâdij kale miinii. Tot lâi miinii uáli jo suámálijd! Jiem tubdâm tom tállân jiemge jiešalnees uáinámgin nuuvt kuhás. Tuáppejim čalmelasâidân ijjâpeevdi alne. Já munhân kale uáiniškuottim. Tot lâi jiešmeidlist jorree rullástovli! Muu väividškuođij, moin naalijn totkis stovli lâi ohtuu joođoost. Nuuvt te paaccim keččâđ. ¶
Váháš áigáá keččin oroi tego liijká-uv miinii ličij uigâm tom ovdâskulij. Oigee lâi ijjâkiämáduvvâst  muu čolmijd aaibâs pennuu hámásâš. Vuosâjuurdâ must lâi, et miinii pennuid lâi peessâm luovâs já lâi tarvanâm rullástoovlin kiddâ. Iiskâi-uv tot peessâđ rullástoovlist luovâs?  Páihálâš taksivyeijee-uv oinui vaazâšmin sáátu vyerdidijnis olgon já keejâi taan suámálii jottee kuávlun. Amahân te sun išedičij pennuu ko lâi nievt alda? Mut sun tuš vilpâstij tohokulij ige porgâm maiden taan jottee oovdân. Mondiet? Lâi-uv sun nuuvt jieijâs ruuđâtiänáámist kiddâ et ij perustâm? ¶
Ko stovli kuuloold juurâi aldeláá, ton häämi muttui. Ton tuáhá iđestij kaamuv já jyelgi, mii lavkkij vistig-uv hirmos lavhijn ovdâskulij jeđe vaaldij tastmaŋa hirmâd uánihâš läävhi. Tiet jyelgi čielgâsávt-uv lihoi. Já ain ko mun keččim pyerebeht, poottim tiettiđ eenâb. Forgâ oigee kuárnuškuođij rullástoovli čokkámstuálpu oolâ. Tot lâi-uv kustoo olmooš, kiän häämi ij puáhtám meendu čuuvtij rammuđ. Sun ij kustoo lam pihtâsijdis kuittâg majemuu mánuppajan molsom. Ko sun viijmâg lâi peessâm čokkod, sun luptij kieđâs ollâgâsân já sevilij tego olympiavyeittee. Suu kieđâst oinui kappeer. Já nuuvt te sun orostij stovlijnis kaskoo kááđu já soonootškuođij huolâlávt kappeer uáivásis. Mun smiettim, et sun vissásávt-uv forgâ pásáččij auto vuálá já jámáččij toos. ¶
Mut äijihist ij lam huáppu. Suu uáivi lâi päljisin, já sun lâi čielgâsávt-uv meridâm finniđ kappeer uáivásis ovdilgo kolmuuččij toos. Mut maht te jo lâš keevvâm, ko kappeer ij teivâsâmgin suu uáiván mut koočâi kááđu oolâ já kirdelij vala rullástoovli tuáhá. Já nuuvt te almai oroi omâttâlmin, kuus te suu kappeergis šoodâi. Sun háárui ááimu já forgâ luáštádâđâi vuod enâmân. Sun jurâttâlâi stoovli tuohu teehi já ruotâškuođij vuod ton maajeeld. Mottoom tove sun tast puđâldij, já stovli rullái oovdâs-maŋas. Ko sun lâi vuod finnim kappeer kietâsis, sun aaibâs siämmáánáál ko eskin-uv pajanij čokkod rullástoovli čokkámstuálpu oolâ. Taan-uv tove sun cäviškuođij kappeer uáivásis. Siämmáánáál ko eskin-uv mun poollim já smiettim, kuás te poođiš vuossâmuš auto já peškittičij suu oolâ. Mut váháš áigáá keččin, ko immâš peht, kappeer viijmâg teivâsij suu peljij kooskân. Tääl te äijih eskin seevij-uv kieđâinis hemeliináál já lâi tuođâi-uv moovtâ. ¶
Taan tove äijih lâi meridâm juátkiđ määđhis. Sun čokánij pyerebeht stovlisis já čievžâškuođij puorijn juolgijnis stoovlis ovdâskulij. Kieđâidiskijn sun jurâttij stuorrâ ráttáid já adelij vuáijáánsis liävtu. Sun ain vuojij automaađij mield. Mottoom miinut siste sun lappui nurhe tuáhá. Mun jiem innig suu uáinám. Jiemge mun uáinám oovtâgin auto eidu talle maađij alne. Seeŋgân náđudijnân mun smiettim, et tot kale ferttij leđe tuotâ, maid ulmuuh ettii: uáivistulmuin já uccâ párnáin lii ain eromâš varjâlus. Taat lâi meiddei čielgâ ovdâmerkkâ tast. ¶
Muštâlim taan suámálii jottest ustevsân já omâttâllim, kuus te taat äijih laš lamaš joođoost. Muu ustev västidij: ¶
- Na pááikán tiäđust-uv. Tien ääigi juáháš haalijd páikkásis. ¶
Sun smietâi váhá, keejâi munjin já tastoo pahudij: ¶
- Amahân te sust-uv lâi päikki? ¶
Mun peljijd paccii čuoijâđ ustevân majemuuh säänih: ¶
- Amahân te sust-uv lâi päikki? ¶
Teikâ mast mun tom puohtim tiettiđ? Já kullui-uv taat äšši munjin teikâ munnui tađe eenâb ko iärásáidgin? ¶
Mun jeđđejim jieččân. Jiemhân mungin pastam anneeđ ubâ maailm ulmuin huolâ. Já nuuvt te mun meridim västidiđ olssân, ustevân sanijgijn: ¶
- Amahân te taan almast lâi päikki. ¶
- Naa-ah, amahân... ¶
Tilaa: ¶
Blogitekstit (Atom) ¶
Tääl mun tiäđám ¶
maggaar lii uámikkâs eennâmlii koovjâ uáinim ¶
kuunâi kalvem muštomiäcán ¶
Ij mihheen uđđâsijd ¶
ige imâšlijd ¶
taat olmoošhân vuolgij jo ihe tassaaš ¶
Ij puáttám soro ¶
ige nubij hävdidmij tobdogin ¶
Lâi tuš smavvâ joskis puudâš muštomeecist ¶
Mut soroviistán kuoddum čapis urne ¶
tom ferttee imâštâllâđ ¶
Tot lii tego smavvâ kyedittettee suovâlittááš ¶
mast lii kevli ¶
mast puáhtá kyeddiđ ¶
já nommâkolbâ ¶
mon kihheen ij olssis haalijd ¶
Tien-uvgs midettes tilán ulmuu pasâttâsah čäähih-uv ¶
Rävis almaa puáhtá-uv keppisávt lihâttâllâđ ¶
Lii äigi vyelgiđ ¶
Lopâlávt ¶
Väldiđ kyedittettee lite fáárun ¶
Ij tot ennustkin teedi ¶
Päälgis saatâš joskis jotteid ¶
Muštomeeci sino alne vuoiŋâst ijjâkässi ¶
Muu jyelgih njyeskih čoođâ ¶
Kaađâm et lävkkejim sino oolâ ¶
Pajadâlâm pyerebeht juolgijdân ¶
vaarâ tot váhá iššeed ¶
Čääci kolgá kuittâg jyelgisuormâi kooskâst ¶
Vuosâjuurdâ lii tot ¶
et kiäm mun täälgis tuolmâm ¶
kiän koovjâ alne mun váázámgin ¶
Luhhoost mun jiem tom tieđe ¶
Koolgâm-uvsun mun suháidân poossâđ ¶
amas mun kyeddiđ Eidu Suu koovjâid juolgijnân olgos meecist ¶
Muorâin hiäŋgájeh vááimuh ¶
já tain noomah ¶
šoddâm- já jäämmimääigih ¶
Vaarâ kiinii sist lii eidu taa já täst ¶
Orostâm mottoom tiäváá oolâ ¶
váivážin orroo likustermiestuu já peesi kuorân ¶
Eidu taat saje oro nuuvt pyerrin ¶
mahtnii olmâ saijeen ¶
Ij aainâskin meendu fijnesin ¶
Mahtnii mun tiäđám ¶
et eidu taas láá iärásij-uv pasâttâsah kolvum ¶
mut jiemhân mun taid kuunâid innig uáini ¶
Paaldâst šaddee sonjosuávi vuálá ¶
láá tiällájum vorâs kukáh ¶
kiännii iärrás-uv pääihist jäämmim lii kolliistâllâm ¶
Olgoláá muorâriäŋku alne čokuttâl ohtuunis puáris nissoon ¶
kavreseelgij ¶
avalii rähisvuođâst tuođâšteijee ruopsis ruusu kieđâstis ¶
Sun kaivaa riäŋku paaldâst ruonijdeijee kiädážân ¶
ige sáárnu maiden ¶
loptee tuše kieđâs tiervâttâssân ¶
Soro sust-uv ¶
Čielgâsávt ¶
Kuunah kaččeh hitásávt likustermiestuu maddui ¶
hämmejeh jieijâs ränisvielgis ¶
ucánjáhháá pirrâsis kirdâččeijee ¶
kovjâluksân ¶
njommâseh jotelávt lahtâ iilâskvaaljan ¶
Já tie tot talle lii ¶
ovddii ulmuu uđđâ orroomsaje ¶
mast vuoiŋâstâs ij čielgâsávtkin lah ¶
lii tuš avalâš luándujotteem ¶
Vuosmuš rášuarve ¶
já puoh lii jo škuljejum enâmân ¶
jävkittâm uáinusist ¶
ovtâstittum uássin universum ¶
Mun uáinám tom čielgâsávt aldemui muorâi vuálá tiällájum kukkáin ¶
Mun páásám mottoom ááigán taas ¶
já tiptám iärásijd moonnâđ ¶
Ko mun halijdâm meddâl ¶
mun váázám olgos muštomeecist ¶
Uusâm pálgá ¶
mon lam váháš ááigán läpittâm ¶
Jiem mun tom tállân kaavnâ ¶
mut mun kaavnâm hävdieennâm ¶
já tobbeen eromâš häävdi ¶
Keđgin láá kyehti vuástáluvâi tiällájum skeittilyevdi ¶
já kuábážân-uv láá čovgâdávt čonâstum kyehti ivnáás kraavaat ¶
já skeittiluovdij paaldân láá kuoddum merettes stuorrâ kukkákoorih ¶
Uámikkâs ¶
tuše 26-ihásâš ¶
meendu nuorâ almai ¶
Ij suigen suu vuáru aaibâs vala kolgâm leđe ¶
Mun kaavnâm pálgá ¶
kaavnâm verájáá olgos ¶
mut ovdil tom mun teeivâm nube häävdi kuuvl verájáá paaldâst ¶
Hävdikeđgin lii ávus kirje ¶
já tast lohá sevtildum já ruonijdeijee tihtâ ¶
Ton saanijn ij innig finnii čielgâs ¶
Merkkâ tast ¶
et puoh taarbâšlâš lii ettum ¶
Lii äigi ¶
väzziđ olgos ¶
já suovvâđ olssis ¶
vala elehánnáá Eellim ¶
Siste siäivummodulist, mii lâi tääl muttum muulsânmašinin, lâi váhá komálâš leđe. Tot tuárgistskuođij hirmâdávt. Codexkyevtis eijijn šoodáin mottoommuđusii semitilán, vaarâ nohádáin mottoomnáál. Kuohtuin tubdui uáivijorgáldâs. ¶
Suoi moránáin toos ko mooduul kuhmái enâmân. Kullui vuod: "Pa-da-buuum!" Tot lâi eidu siämmáš jienâ ko sunnuu enâmân siäivudijn-uv. ¶
Mut taan tove sunnuu uáivi oroi čielgâsin, iäváge suoi jámálgâm ollágin. Mut liijká miinii sunnuu jurduin lâi komálâš: ääigi tobdo sunnust kuohtuin lâi lappum. Kuábáškin ij tiättám, mon kuhháá suoi láin čokkám muulsânmašinist. Suoi keejáin laasâst olgost, kuus te suoi láin šoddâm. ¶
Ucceeb laasâst ij oinum mihheen. Mut stuárráb laasâst kale oinui: šiljoost lâi viällud stuorrâ rakkeet! Tot lâi čuuvtij stuárráb ko sunnuu jieijâs rakkeet! ¶
- Eeči, muoi láán tääl rakkeet kulen, Codex almottij. ¶
Eeči-uv kuovllistij laasâst olgos. ¶
- Tuođâi! eeči šuáhkádij. ¶
Tääl te suoi kolgáin jotelávt peessâđ tohon siisâ! ¶
Mut suoi oinijn jo laasâst, et rakkeet ij lam nuuvt šiev oornigist. Tot uáinus suorgâttij. ¶
Robonaut lâi eidu pieijâm tiätumaašin joton, já ton analyys lâi siämmáámuđusâš. Tot almootškuođij: ¶
- F1A-moottorijn siähtáleh! F1A-moottorijn siähtáleh! ¶
-Siähtáleh? Moh tohkis lijjii tiiŋgâid? kuohtuuh omâttâláin. ¶
- ¶
Pleurozium schreberi  ¶
, tiätumaašin čielgij. ¶
Tehân te Codex luhostui kavnâđ motomijd siähtálij kuuvijd jieijâs tiijmest. ¶
- Seinisiähtáleh! Mon eromâš! sun pahudij. Tiegáreh iä komovuođâst šoddâmgin. ¶
Siämmást tiätumaašin čuulgâi vala kuhes listo puohmuđusijn rakkeet vááduin, maid Codexkyevtis eijijn tuđhâškuođijn pyerebeht. Njuneuási oroi lemin suullân oornigist. Tom koolgâi kale labdeđ rakkeet roopân kiddâ. Já pieggâkolbâ koolgâi sajasis. Tomhân ain tarbâšij rakkeet  ááimunpäčimist. Já rakkeet koskâuási lâi luákkánâm muádi saajeest. Taid soojijd puovtij mottoom kooskâst hiccađ já mááláđ. ¶
Robonaut ravviiškuođij, taan tove šeermâ peht: ¶
- Moottorváddu! Ullagemoottoreh hyenes oornigist! ¶
Šeermâst luuvâi, et taah moottoreh lijjii tievâ! Toos lâi suijâ-uv: tuvvááh lijjii ráhtám tohon piervâlis! ¶
Eeči ij lam ollágin moovtâ: ¶
- Taat-uv vala koolgâi sattuđ! sun tuikkodij. ¶
Ullagemoottoreh tiäđust-uv annojii. Toh lijjii váldu-uigâmrakkeetmoottorist čielgâsávt ucebeh rakkeetmoottoreh, moh lijjii ohtsis pajeláhháá kulmâlov pittád pirrâ rakkeet. Tai iššijn puáldámuš páguttui seeilâlite vuoluukiäčán. Tobbeen läädist puáldámuš pumppájui ain ovdâskulij váldumoottorân. Ullagemoottor lâi págulaš talle ko rakkeet pieijui joton komovuođâst, kost puáldámuš mudoi ličij kirdâččâm kost já maht kulij sáttoo. ¶
Paifakkist eeči luvâškuođij tärhibeht Robotnaut vuolgâttem ravvuid. Tast luuvâi, et rakkeet puovtij finniđ ovddii tilásis muulsânmašináin! ¶
- Sirde rakkeet muulsânmašinân! Sirde rakkeet muulsânmašinân! tot ravvij. ¶
- Tiet tiŋgâ ij lah viijses, eeči huhkádij. ¶
- Naa.. Codex-uv smietâi. ¶
Ijhân paijeel čyetimeettersii rakkeet mahten puáhtám uigâđ kuulmâmeettersii siäivummodulân! Tomhân kolgâččij pieđgiđ pittáid, ege toh pitáh liijkágin tohon čavâččii. ¶
Suoi meridáin njaahâđ várugávt modulist olgos, vâi pesâččáin pyerebeht rakkeet kuuvl. ¶
Já ko suoi lavkkijn olgos, kostnii kukkeláá kullui korrâ palijdem, tegu juhlesaahâ te. Tot oroi puátimin škájánij peht. Codex tijme jurgâlškuođij puoh sárnumijd: ¶
- Tiervâpuáttim teehin Mississippin, Neptunus V -rakkeet tiervâpuáttimjuuhlán... Taat rakkeet lii ... ¶
- Mississipin? Codex smietâi? Taat saje koolgâi leđe miinii eres soojijd kale... ¶
- Eeči, láán-uv muoi erehtum saajeest? sun koijâdij. ¶
Já jienâ joođhij: ¶
- Taat Neptunus V -rakkeet lii jottáám oovtâ iijâ já kyehti peeivi teehi áimujotolâhkuávdáá museon. Tääl tot lii viijmâg tääbbin! Rakkeet lii vistig jottáám iijâ taampâ sáátust já ton maŋa kyehti pirrâmpeeivi maađij mield. Mun halijdâm-uv tääl lieggâsávt kijtteđ puohâid, kiäh láá uásálistám taan rakkeet teehi áimujotolâhkuávdáá museon finniimist. ¶
Kuldâleijee toškuu kieđâidis já kullui tuše "Bravoo!", "Bravoo!". Kiinii oroi čuážžumin ovddiikeččin já sun lâi čielgâsávt tolâmin saavâ. ¶
Codex kuldâlij já pahudij: ¶
- Eeči, muoi kolgáim leđe Louisianast? Láán-uv muoi olmâ saajeest? ¶
Mut suu tijme čielgij tego jiärmálub-uv tiŋgâ, et Louisiana lâi tuše rakkeet vuorkkimsaje. Já et rakkeet lâi eidu jođettum. Já et rakkeet aaibâs vuossâmuš saje lâi ton huksimsaje New Orleansist. ¶
- Robonaut lii váldám puoh vuotân, ij lah tuš muštâlâm munnui puoh tiäđuid, eeči pahudij. ¶
Vuod pottii uđđâ noomah, main Codex já suu eeči iävá lam ovdil kuullâm. ¶
Jienâ paalijdškuođij škájánij peht uđđâsist, iiskâi peessâđ ulmui šuámbistem paajaabel: ¶
- Takkâ tijjân puohháid! Takkâ! ¶
- Takkâ! ¶
- Tego mij tiettip-uv, taan Neptunus V -rakkeet ulmen lâi kirdeđ Mánudâžân O-Pollo 19-rakettin ive 1973. Eidu taat Neptunus V -rakkeet lii huksejum puoh kuhemussân, puoh lussâdumosin já puoh vuáimálumos rakettin, mii kuássin lii paččum komovuotân. Taat rakkeet lâi majemuš huksiittâs sarjastis, já tot valmâštui eidu onne 50 ihheed tassaaš. ¶
Vuod kuldâleijeeh toškuu kieđâidis. ¶
Já jienâ ain joođhij: ¶
- Taat Neptunus V -rakkeet koolgâi kirdeđ Mánudâžân ive 1973! Mut ääigih paifakkist muttojeh! Ko mánudâšohjelm koskâldittui, rakkeet ij kuássin kirdámgin kuussân! Tot parkkeerajui huksimsaajees uksâpellâs ain onnáá peeivi räi! Onne mii kuávdážân lii stuorrâ peivi uážžuđ taan massiivlii megarakkeet teehi čaittâlemnáál! Ton fáárust teehin láá puáttám meiddei ton vittâ stuorrâ F1-rakkeetmoottor. Moottoreh láá  puohtum teehi rähtimsajestis, kost toh testajuvvojii čohčâmáánust 1970. Toh láá lamaš ráájust ubâ taam kuhes puudâ! Mii ulmen lii tääl restauristiđ já suojâliđ taam rakkeet já puoh ton oosijd. Rakkeet lii lamaš olgon ubâ paje ton valmâštume rääjist. Mist lii ennuv pargo čokkiđ ruuđâ ton restauristem várás. Staatâ lii ustevlávt mieđettâm ruuđâ taam megarakkeet fievridmân teehi áimujotolâhkuávdážân. Tast lieggâ kijttoseh! ¶
Tääl kuldâleijeeh toskuu aaibâs hysteerisávt kieđâidis já huihádellii iiloost. Já ko sij ucánjáhháá josijduuškuottii, sárnoo muštâlij: ¶
- Já maid te loopân pahudistiđ? Muu tuoivân lii lasettiđ táin rakettáin tääbbin áimujotolâhkuávdáást tiäđu historjálijn mánudâšsiäivumijn já eromâšávt taan kuávlu merhâšittee roolist tien ohjelmist. Tondiet mij pieijâp taan rakkeet uáli jo uáinojeijee sajan. Mij huksip toos haali! Tuáivu mield rakkeet adeličij perustume ulmuid uápásmuđ O-Pollo-mánudâšohjelm pyeremuid peivijd já meiddei tai rakettij historján, moh láá puáhtám mii eidu tääl teehin áimujotolâhkuávdáá museon! ¶
Vuod ulmuuh toskuu kieđâidis. Já jienâ joođhij vala ucánjáhháá: ¶
- Já tääl! Onnáá peeivi must lii ilo já kunnee tuáivuttiđ tiervâpuáttim mii kunneekuásán! Tääl mun halijdâm povdiđ teehin mii stuorrâ sáŋgár, astronaut Reedrik Ryevdi! Sun lii tot, kote lâi kolgâđ kirdeđ táin Neptunus V -rakettáin, jis tot ličij Mánudâžân vuolgâttum. Sun lii palvâlâm 20 ihheed KOMO-komovuotâohjelmist. Suu pargosyergi kirdemist ocá nube viärdásii! Sun lii kirdám pajeláhháá 9000 tijmed, paijeel kavccijnluvvijn kirdemmaašintijppáin! Sun lii viättám 142 tijmed komovuođâst! Sun lii piäluštâm jieijâs já kyevti eres-uv astronaut jiegâ komovuotâskiijpâst! Lieggâsávt tiervâpuáttim tunjin, Reedrik Ryevdi! ¶
Eidu talle kieđâi tuáškumist já ulmui huraa-čuárvumijn ij táttum puáttiđ loppâ. Kukkeláá-uv oinui, maht juhlesaajeest kiinii oroi väzzimin oovdân. Ulmuuh lijjii siämmáámuđusii mielâlihâttâsâst tego rockkonsertist. Já Codex smietâi, et sun lâi kavnâm tääl taid, kiäh lijjii potâlâm nuuvt suámálávt Mánudâžân. ¶
Já tääl nubbegis jienâ joođhij. Taat jienâ oroi kulâmin astronaut Reedrik Ruávdán: ¶
- Pyereh ulmuuh! Taat rakkeet lii stuorrâ symbol! Tot lii tääbbin uáinusist miljovnijd autoid, moh vyejih täst lappâd ivveest. Tot lii stuorrâ symbol maaŋgâ-uv suujâst. Taat saje lii siisâpuáttimsaje kyevti stuorrâ uásistaatâ kooskâst. Taat rakkeet addel kunnee taan áimujotolâhkuávdážân. Tot lii kunnee meiddei ton huksejeijeid. Komovuotâohjelm lii lamaš čiähusist aaibâs meendu kuhháá táválijn ulmuin. Taat rakkeet puáhtá tom puohâi uáinusân! Mun persovnlávt kale tuáivuččim, et taat tiŋgâ ij liččii ollágin tääbbin museost, pic Atlant väldimeerâst. Tallehân mun liččim toin kirdám... Mut tääl kuittâg lii pyeri, et tot lii uáináttâh, mii lii tääbbin mii puohâi mušton. ¶
Codexkyevtis eijijn kuuláin sárnoo jienâst tiätulágán murrâš, já suoi kale tom pyereest iberdáin. ¶
Já Reedrik Ryevdi jienâ kulluuttij: ¶
- Já tääl mij toollâp tijmepele kooskâ. Jeđe ton maŋa mij sirdâšup keččâđ rakkeet aldeláá! Mun moonâm tääl jo rakkeet kuuvl váhá valmâštâllâđ. Já talle ko tij puátivetteđ tohon uápisteijeigijn, mun muštâlâm tijjân váhá rakkeet oosijn já tekniikist já komovuotâohjelmist. Tiervâpuáttim tijjân puohháid taan nube-uv ohjelmuásán! ¶
Codexkyevtis eijijn suorgânáin. Ijhân kihheen eidu tääl uážžum puáttiđ komovuotârakkeet kuuvl! Eennâm ässeehhân talle uáináččii sunnuu siäivummooduul, mii lâi eidu tääl muttum muulsânmašinin! Codex lâi nuuvt iätádum, et sun vuod vahâgâsâst kuoskâttâlâi lummosis. Tot lâi eidu tiet lummo, mast sust lâi vuárhást ucedempiergâs. Ton lukkâ lâi vuod lekkâsâm, mut ijhân sun tomgin mahten huámmášâm. Ko Codex hiäiluttij kieđâs lumostis, ucedempiergâs čujottij njuolgist rakettân. Já maht jo lâškin tábáhtum, ko paifakkist ubâ hirmâd stuorrâ rakkeet, mii lâi paijeel čyeđe meetter kukkosâš, lappui tievâslávt! ¶
-Hu-huih! eeči huhkádij. Sun suorgânij. ¶
Codex meiddei suorgânij čuuvtij. ¶
Mut ko suoi tärhibeht keejáin, suoi oinijn, et ijhân rakkeet lamaškin lappum! Siämmáánáál ko lâi keevvâm Codex majemuin-uv parttijn puátkejeijein, meiddei rakkeet lâi uccom aaibâs uccâ siemin tiŋgâžin. Teikâ enâmist lijjii ton uásih: rakkeet njune, koskâuási já moottoreh! Tot lâi tääl aaibâs párnáá sierârakkeet mattsâš, mii ličij šiettâm smavvâ lähjipakettáá siisâ. ¶
Tääl eeči-uv addiiškuođij, mast lâi saahâ. Sun ááigui finniđ rakkeet oornigân muulsânmašináin já mutteđ tom ovddii tilásis. Tallehân tain vuod puovtij kirdeđ! ¶
- Ele váá kuoskâ tien ucedempiergâsân innig, sun ravvij kaandâs. ¶
Codex lopedij, já tuárgisteijee kieđâigijn sun jotelávt iiskâi lukkâdiđ ucedempiergâsis. ¶
- Teikâ, adlist ko mun tom luoihâttâm vala! eeči koijâdij kandâstis. ¶
Siämmást ko Codex keigij iäččásis ucedempiergâsis, suoi oinijn Reedrik-astronaut hárrumin rakkeet kulij. ¶
- Aaaah, išediđ! Reedrik Ryevdi párgádij. ¶
Sun illá oskoi čolmijdis ko ooinij, maht massiivlâš rakkeet lappui parkkisaajeest suu čolmij oovdâst. Ijhân sun kukkeláá tom uáinám, et rakkeet lâi ucedum já et tot lâi eidu siämmáá saajeest ko ovdil-uv mut tuše miniversion. F1A-moottoreh lijjii táválávt kuulmâ stuorrâ almaa kuho. Tääl toh lijjii smavvâ sierâtiŋgiih - tegu njálgáh te. ¶
Reedrik orostij já ruvviistâlâi čolmijdis. ¶
Eeči čujottij ucedempiergâsáin taan tove Reedrikân já teddilij puálust. ¶
- Tääl lii tuođâi-uv eeti, sun eeđâi. ¶
Codex keejâi ávusnjalmij, maht Reedrik Ryevdi -astronaut ucoi já ucoi. Forgâ sun lâi aaibâs muádilov seenti kukkosâš uccâ äijihâš. ¶
Codex-uv addiiškuođij, mast lâi saahâ. Eidu tääl koolgâi uigâđ minirakkeet muulsânmašinân! Tánávt suoi finniiččáin tom vuod oornigân! ¶
Eeči toppij rakkeetoosijd kietâsis já tuámittij taigijn siäivummooduul kuuvl. Codex vuod kaččâlij känejuolgijdiskijn nuuvt häppilávt ko peesâi já toppij Reedrik Ryevdi niekkimaddust kiddâ. Sun faŋgij astronaut! Reedrik onnuuččij tääl stuorrâ rakkeet stivrejeijen. Iäváhân suoi jiejah mátáččii tagaráin rakettáin kirdeđ! Tot lâi nuuvt eresmuđusâš ko sunnuu jieijâs rakkeet lâi lamaš.  Já nuuvt Codex-uv kaččâlij siäivummooduul kuuvl, Reedrik kozâidis kooskâst. Rakkeetuásih lijjii jo muulsâmmašinist, já tääl te toho uigâduuččij Reedrik-uv! Reedrik ij olmânáál iberdâm, mii sunjin lâi tábáhtum. Sun iiskâi sárnuđ, mut ijhân suu njivkkee jienâ kuussân kullum. Lâi-uv sust eeti vâi ij? Mast tom tieđij? ¶
Puoh lâi tábáhtum suullân čalmerepčâlmist. Eeči toopâi mooduul luŋká já piejâi muulsânmaašin vuod joton - pennáin tiäđust-uv, siämmáánáál tego vuosmuu keerdi-uv. ¶
Tääl te muttemproosees nubástitáččij rakkeet vuod vyeijimoornigân! Já tääl astronaut Reedrik Ryevdi kirdáččij sunnuu vuod Mánudâžân, pááikán, nuuvt jotelávt ko máhđulâš! ¶
Ko muulsânmaašin huurááškuođij, ton ulguubeln kirdâččii tuše lyeneh já siähtáleh já piervâlij uávsih. Já ko muulsânmaašin siisâ kuovlâlij, smavvâ rakettâš kildeškuođij tegu uuđâs te. Já miniastronaut Reedrik Ryevdi oroi paifakkist lemin vitlov ihheed nuorâb ko eskin. ¶
Já amahân te muulsânmaašin tuálvuččij sii kulmâs tääl kuusnii taggaar sajan, kost puávtáččij styerediđ rakkeet já päjistiđ tom ááimun? Tallehân te pesâččij vyelgiđ pááikán! ¶
Codex omâttâlâi iäččásis: ¶
- Tot kale lâi suámálâš äšši! Ain ko mottoom rakkeetmainâs kuulâi, te tot ain tábáhtui rakkeet pääččimsaajeest. Táválávt kirdeeh lijjii eidu lavkkiimin siisâ rakettân tegu puoh tobdosumos rock-tääsnih te. Kuássin ij lam saahâ tast, et sist lii ain lippâr poođâst. Ige tastkin, maht rakkeet lâi pääččimsajan tolvum! Tuše tot merhâšij, et rakkeet tuođâi-uv lâi pääččimsaajeest! ¶
Eeči lâi aaibâs siämmáá uáivilist kandâinis. ¶
Mut tääl huolâ lâi čuuvtij stuárráb ko rakkeet tuálvum sajasis: uđđâ rakkeet finnim! ¶
Tuotâvuotâ lâi, et tááláin siäivummoduláin ij peessâm maassâd komovuotân! Koolgâi leđe njune rakettân já meiddei poođâš já supermoottoreh-uv. Mut kost taidgis talle finniiččij? Ige tiätumaašin mudoigin orroom lemin oornigist enâmân kuhmám maŋa. Tom koolgâi hogâttâllâđ toimâđ veik moin naalijn. ¶
Kuhes, kuhes vuordâččem maŋa tiätumaašin iällái. Robonaut lâi pieijâm tom kulmii joton uđđâsist komovuođâst läädist. Ko tot viijmâg oroi toimâmin, Codexkyevtis eijijn kaivain ubâ ääigi šeermân. Kuás te Robonaut vuolgâttičij ravvuid? Mondiet tot ij uuccâm taid latkišubbooht? Codex smietâi. Lâi-uv kostnii miinii ohjelmistemfeeilâid? Já puovtij-uv siäivummooduul muulsân mahtnii išediđ? Codex mielâst máhđulávt kale, mut ko ton puátkejeijee lâi ucedempiergásáin ucedum suullân uáinimettumin. ¶
- Váiván ucedempiergâs! Codex kaađâi já nahettij kieđâs lummosis. ¶
Ucedeijee tubdui tobbeen ain. ¶
Codex já eeji ilo lâi styeres, ko Robonautist poođij tiätumaašin šeermâ peht tiätu: ¶
- Valmâšin huksejum rakkeet kavnum! Valmâšin huksejum rakkeet kavnum! ¶
- Eeči! Eeči! Uđđâ rakkeet lii kavnum! Codex ilosmij. ¶
Mut forgâ suoi iävá innig lamaškin nuuvt iloliih ko kuuláin, maid tiätumaašin ain palijdij. Tot muštâlij kuhes ravvuid. Ravvuin čielgâi, et kavnum rakkeet lâi eennâmpáálu nube peln! Ij eisigin kostniigin sunnuu aldasijn! Rakkeet orroomsaijeen luuvâi Louisiana, Amerik! Mut kost immâšist tot Louisianakis lâi? Já rakettist lâi tuše monnjâuási, ige tast lam njune. Kost ton njune lâi? Vâi lâi-uv tast njune ollágin? ¶
Codex koijâdij iše tijmestis. Tijme čaaitij, et Kazachstanist Louisianân koolgâi jotteeđ ubâ kuhes pirrâmpeeivi, aainâs-uv eennâmpáálu liävttoin. Já tääl sun ooinij Robonaut iävtuttâm rakkeet-uv tiijmes peht. Ton moonjišuási lâi viällud huksimsajestis. Mihheen uđđâ rakettijd tot ij lamaš ulmui rekinistem mield: tot lâi huksejum 50 ihheed tassaaš, ige tot lam kuássin kirdám! Codex tijme skannaaškuođij rakkeet, vâi finniiččij ton teknisii oornigist pyereeb kove. ¶
- Hrr-hrr, hrr-hrr... tijme hurijdij miinut verd. ¶
- Neptunus V-rakkeet! O-Pollo 19-kirdemân uáivildum! tiätumaašin almottij. ¶
- Moottorijn šaddeh siähtáleh! Moottorijn šaddeh siähtáleh! ¶
- Rakettist tuolvâ sajeh! Rakettist tuolvâ sajeh! ¶
- Ruástum siäivummooduul! Ruástum siäivummooduul! ¶
- Cuovkkânâddâm huolâttâsmooduul! Cuovkkânâddâm huolâttâsmooduul! ¶
- Vuárkkáuásist omâs ässeeh, vuárkkáuásist omâs hrr-hrr-hrr- hrr-hrr... ¶
Tiätumaašin huurááškuođij já tájáskij. ¶
- Tot tot vala taan päärtist vááilui-uv! Codex vaaidij já smietâi, maid porgâđ. Oornigist taat rakkeet ij kale lamaš. ¶
Eeči-uv smietâi: ¶
-Siäivummooduulhân ij tarbâšâm innig siäivuđ maassâd eennâm oolâ. Mut killááččij-uv tot moonnâmmääđhi mahten? Já huolâttâsmodulist uáinojii motomeh luoddânmeh jo ulguubeln! Já maid koolgâi porgâđ omâs ässeigijn rakettist? Koolgâi-uv sii väldiđ fáárun vâi iskâđ vyejettiđ olgos? ¶
- Muulsânmaašin! Codex hoksái. ¶
Mulsânmašináin puávtáččij peessâđ rakkeet kuuvl já máhđulávt pieijâđ tom oornigân - jis peri sunnuu uđđâ rakkeet váiloo uásih kavnuuččii! ¶
Eeči ij iberdâm. Mielâttes stuorrâ rakkeet ij kuássin čavâččii mulsânmašinân! ¶
- Kandâ, vájáldit tien jurduu! eeči eeđâi já smietâi ain čuávdus. ¶
Tääl eeči eskin kuovllistij siäivummodulist leijee mulsânmašinân já omâttâlškuođij: ¶
- Tiäđáh-uv, Codex... Mulsânmaašin jotonpieijâmpuátkejeijee lii lappum! Tot aaibâs vissásávt lâi vala sajestis talle ko rakkeet puohtui ránnjágalaksist! Jyehi áinoo puállu tärhistui anonväldimkejâttâs ohtâvuođâst.. ¶
Codex koolgâi jotelávt smiettâđ, maid sun västidičij. ¶
- Hmm.. sun algâttij, mut ij peessâm vástádâsâstis kukkeláá. ¶
Eeči tuđhâškuođij mulsânmaašin pyerebeht. Sun kaavnâi puátkejeijee, mii lâi nuuvt ucce, et tom illá ooinij. Eeči arvâlij, et tot lâi toijum já kieđâvušâi punce meendu korrâ kieđáin. Ko eeči tom lihâttij, talle tot lopâlávt toijui já koočâi lättei. ¶
- Na vuoihân komovuođâ kuulhijdmeh! eeči tuikkodškuođij já ruotâškuođij lättest punce maajeeld. ¶
Enâmist lâi iimâš, ko puoh koočâi tuš oovtâ suundán. Nube tááhust uuccâm lâi tääl älkkeb. Mottoom ääigi ruotâdem maŋa uccâ punccááš kavnui-uv. ¶
Ton maŋa eeči usâstâlškuođij pargoniävuidis, moh iä lamaš eidu tast toppiimist. Siäivudijn toh lijjii lamaš rájumodulist, mii lâi luovânâm já tuššâm. ¶
Eeči lâi ton uáivilist, et mulsânmašinist ij liččii tääl mihheen aavhijd. ¶
- Mut ij tot häittidgin, jis muoi iskeen tom kevttiđ, Codex pahudij. ¶
- Tuotâ! eeči mieđettij já kuovlâi várugávt siäivummooduul laasâst olgos. ¶
Halli oroi lemin ain joskâd. ¶
- Mun moonâm tyejipiergâsijd uuccâđ! eeči meridij já nááđui modulist olgos. ¶
Codex paasij modulân já adelij tijmásis pargon usâškyettiđ uđđâ moottorijd. Já amahân te rakkeet tuolvâ soojijd puovtij putestiđ mahtnii? Puovtij-uv ruástum siäivummooduul saijeeđ já mááláđ? Já puovtij-uv huolâttâsmooduul veikâ hiccađ? ¶
Vistig Codex tijme ij kavnâm magarijdgin moottorijd. Mut motomij ucâmij maŋa tijme almottij, et moottoreh liččii! Tot tot eskin lâi-uv siev uuđâs! Toh lijjii tovlááh F1A-rakkeetmoottoreh, moh lijjii huksejum olmoošlii komovuotâohjelm várás. Taah F1A-moottoreh lijjii mottoom ráájust mut iä eidu rakkeet aldasijn. Taid koolgâi viežžâđ 600 kilomeetterid kukkeláá! Ij mihheen älkkees hommáid kale. ¶
Mut tieh moottoreh iä lam kuássin kirdám. Toimii-uv toh vala tommittáá, et pesâččij pááikán? Já mondiet toh iä lam kirdám, tom Codex halijdij tállân tiettiđ. Lijjii-uv toh moinnii naalijn piilán moonnâm vâi maht? ¶
Forgâ Codex tijme kaavnâi toos ohtâkiärdánis čielgiittâs: tallaah eennâm ässeeh lijjii ruđâttum já tondiet koskâldittám ubâ komovuotâohjelmis. Codex iberdij tállân, maggaar stuorrâ lukko eennâmässei ruđâttesvuotâ lâi lamaš Mánudáá huáđđoid! Sun lâi kuullâm, maht mottoom 50 ihheed tassaaš lijjii iđestâm povdiihánnáá kyesih Mánudâžân. Ránnjágaalaaks jotteeh kale lijjii elâččâm tyellittälli, mut et aaibâs nube-uv kuávlust potâlii huáđđooh... Taah huáđđooh lijjii siäivum Mánudáá nube pel, talle ko lâi lamaš mánudâšiiđeed. Sii vuájáán lâi juurrâm kuhháá ááimust, jeđe kyevtis láin luáštádâttâm Mánudáá oolâ vazâččiđ. Tot lâi-uv lamaš stuorrâ uuđâs já iimâš! Tot lâi peessâm meiddei Mánudáá uđđâsáid. Luhhoost taat huáđđookyevtis láin čápudâm uáli jotelávt Mánudáá aaseest. Já suoi láin cegâttâm Mánudâžân suámálii liipu-uv livârdiđ! Saahâ juuđij tast-uv, et kiinii ličij kavnâm mottoom omâs čiiŋâ-uv taan väzzeekuáhtá maŋa. Uđđâseh lijjii muštâlâm, et sunnuu maŋa lijjii puáttám motomeh eres-uv huáđđooh, mut sij-uv lijjii lappum siämmáá jotelávt ko taat vuossâmuš kyevtis. Kiinii toimâtteijeid lâi rekinistâm, et tágáreh kyesih lijjii oinum ohtsis 21. Já ton lasseen vala mottoom ohtuunis komovuotâskiijpâ lâi oinuustâm mut tot ij lam siäivum ollágin. Tot lâi tuš kirdám Mánudáá pirrâ jeđe lappum jotelávt uáinusist puohrâkkân. Tien vuájánist kale mudoi-uv urruu lemin maaŋgâmuđusiih teknisiih vädisvuođah. Mut eidu tääl taat Neptunus V-rakkeet, mii eidu lâi kavnum, lâi O-Pollo 19-nommâsâš. Tot oroi lemin museokálvu! Mut liijká tot lâi Codexkuáhtá áinoo tuáivu, aainâs-uv taan räi! Já Codex tiäđust-uv halijdij tállân tiettiđ, lijjii-uv eidu taah O-pollo-kirdemeh toh, moh lijjii talle lamaš Mánudáá kiksen. Mut eidu tääl tiet tutkâm koolgâi vyerdiđ. ¶
Tommittáá Codex vala oostâi jurdâččiđ, et ohtân suijân eennâm ässei ruttâvänivuotân lijjii vissásávt lamaš taah mielâttes tivrâs F1A-rakkeetmoottoreh. Toh lijjii lamaš ääigis pehtilumos já keppisumos kolgospuáldimamnâs kevttee mottoreh. Uánihâš tutkâmij maŋa Codex ooinij, et toh tuođâi lijjii vala-uv vuáimáluboh ko ovdâmerkkân sunnuu jieijâs uđđâáigásiih rakkeetmoottoreh: F1A-moottor uigâmvyeimi lâi 9,1 Meganewtonid, já ovdâmerkkân sunnuu jieijâs rakkeetmoottor uigâmvyeimi lâi tuše vááijuv 7 Meganewtonid. ¶
Codex lâi mahtnii jurduidis siste ko eeči poođij maassâd modulân. Tyejipiergâseh sust iä valagin lamaš. Enâmist puoh oroi tábáhtuumin tiätumašinij peht. Mut lâi sun liijká kavnâm maidnii mottoom pargopeevdi alne. Tot lâi táválâš lekkâpennâ! Maid tagaráingis tääl poorgâi? Já eidu tom eeči čiävlááht čaittâlij! Codex himettistij eeji kavnâm peenân mut väldiškuodij tom tuođânálásávt talle ko eeči nahettij tom potkânâm puátkejeijee rááigán. ¶
Já tot pennâhân kustoo išedij! Šoodâi tegu uđđâ puátkejeijee te!  Jis taat pennâčuávdus toimâččij, te pesâččij kuittâg olmâ sajan -  museokálvurakkeet kuuvl! Já nuuvt te ko pennáin punjâstij puátkejeijest, siäivummooduul šliäđguškuođij stuorrâ haalist. Muulsânmaašin huurái!  Pennâ poorgâi pargoos, eidu tegu eeči lâi-uv tuáivum! Já eidu tääl Codex ij smiettâm tom, et meiddei suu ucedemmaašin lâi porgâm jieijâs pargo. Mut ij eidu toin naalijn tegu ličij lamaš eidu taan tilán ávhálâš. ¶
Ko eeči lâi pennáin pieijâm muulsâmaašin joton, tiätumaašin pahudij: ¶
- Vaalmâš transformaation! Vaalmâš transformaation! ¶
Já uávdu lâi puoh vaalmâš transformaation: váháš áigáá keččin mooduul paifakkist lappui - aaibâs tego tot ij liččii kuássin tast lamaškin! ¶
Muu nieidâ čuážui uksâkozzâšist já moijái muččâdávt. Mun koijâdim, mondiet sun lâi nuuvt ilolâš. ¶
- Mun oskom et must lii rijjâpeivi puáttee vástuppeeivi. ¶
Muu mielâst tot lâi iimâš. Ij tot kolgâm mihheen rijjâpeeivijd leđe. Mut toos lâi jiärmálâš čielgiittâs: ¶
- Máttáátteijein lii talle pargojasko. ¶
- Jáá, na mondiet? mun koijâdim. ¶
- Tondiet ko sij halijdeh pyereeb päälhi. ¶
Ton maŋa sun luvâttâlâi aainâs-uv vittâ máttáátteijee, kiäh iä ton peeivi liččii pargoost. ¶
Muu nieidâ, kote ain šiäštá ruđâidis, pahudij: ¶
- Kale máttáátteijeid kulâččij pyereeb pälkki. ¶
Mun miäđuštim suu, tiäđust-uv. ¶
- Mut tuáivu mield sij iä finniiččii tom lasepäälhi aaibâs tállân, sun joođhij. ¶
Mun jiem iberdâm. ¶
- Na talle sij maneh jaaskon vel nube-uv tove. Mun finniim talle kyehti rijjâpeeivi. ¶
IV loho Tuáhtár Polaris  ¶
1. Tuáhtár Polaris pargoost  ¶
Tuáhtár Polaris lâi eidu algâttâlmin pargopeeivis. Sun keejâi kalendersis. Iđedist sust lijjii uđđâ astronautij tiervâsvuottäärhistmeh. Onne sun poorgâi oovtâst komovuotkuávdáá pänituáhtáráin. Ehidispeeivi sunnust pänituáhtáráin ličij astronautij škovlim. Piäiván čahhii vala motomeh eres-uv pargoh, moh lijjii čokkâšum tommit. ¶
Tuáhtár Polaris tieđij, et puoh astronauteh pollii tiervâsvuottäärhistmijn, veik suoi pänituáhtáráin iskáin leđe nuuvt ustevliih já nánnááh ko máhđulâš. Nube tááhust kale sun iberdij, mast taat palo šoodâi. Jyehi astronaut naaveer lâi peessâđ komovuotân, mut tohon ij kuássin vuolgâttuuččii kihheen tagarijd, kiäst ličij miiniigiin smavvâ vááduid. Snuolgânjunnijn-uv paasij enâmân. Sun muuštij oovtâ-uv tábáhtus, ko kiinii astronautijd ij vuolgâttum komovuotân tondiet ko suu perrust lâi lamaš joođoost čäcipuákku. Ij lam pyeri, et sun ličij puosâškuáttám komovuođâst. Mut nuuvt te keevâi, et taat astronaut ij finnimgin čäcipuáhu ige onnáá peeivigin lam tom puoccâm. Ij liijkágin veik tot lâi párnáitavdâ. Tuáhtárij pargon lâi ain toimâđ tuámárin já almottiđ, et kiinii peesâi máátkán - teikâ viärráámuu tááhust paasij Enâmân. Mut sunnuu mielâst ij Enâmist orodemgin mihheen hyenes čuávdusij lamaš. Mut kale suoi päinituáhtáráin láin kuohtuuh smietâdâm, maggaarsun tot ličij, jis komovuotân motomin pesâččij. Täälhân suoi porgáin siämmáá syergist já tuđháin astronautijd, nuuvt et kiitiätá mottoom peeivi. Mon kukken tot peivi talle jo lâi-uv, veik vistig sunnuu naharijn. ¶
Vádui kavnâm ij tiäđustkin lam tuáhtárist ige pänituáhtárist mihheen ilgâdvuođâid pic stuorrâ huolâ tast, et komovuođâst ij lam pääihi alne kihheen anemin huolâ astronautij tiervâsvuođâst. Jis tobbeen sattuuččij miinii, astronauteh kolgii jiejah mättiđ čuávdiđ puoh tiervâsvuotâčuolmâid-uv. Sij kolgii jiejah mättiđ ovdâmerkkân kiškođ paanijd, jis taggaar tooimân sattuuččij leđe tárbu. Já eidu taam pänekiškomtááiđu pänituáhtár koolgâi onne astronauttijd máttááttiđ. ¶
Eidu tääl tuáhtár Polaris jurdâččij oovtâ astronaut, kote lâi váháš äigi tassaaš maccâm Enâmân kuhes komovuotâmäđhistis. Sust lâi lamaš viärráás eennâmtavdâ: kumeštâs, pyellee liške, lođâspohčâseh já čäcipáálu stuárusâžžân puttânâm jyelgih. Tääl onne taat astronaut puáđáččij suu kuuvl tiervâsvuottäärhistmân. Mon immâšin já omâsin tot oroigin, et kiinii puovtij jieijâs rähis planetist já aassâmsajestis puáccáđ. Mut nuuvt tot tuše lâi. Já mon iimâš tot lâigin, et muáddi peeivi ton maŋa ko viärráámuuh vääivih lijjii puárránškuáttám, astronauteh ain sárnuškuottii tast et sij halijdii maassâd komovuotân. Talle kale ko sij lijjii pyecceeh, ohtâgin ij halijdâm kuussân eres sajan ko pááikán. Eidu tien viärráámuu tiileest riššoost eellim-uv lâi ain väädis já varâlâš, ko vorrâsuonah paifakkist vijđánii lieggâ čääsi vaiguttâsâst. Maaŋgâs vaidii et sijjân šoddii jámálgâddâm já uáivijorgálduv tobdoh. ¶
Mut ko tuáhtár puhelin čuojâi, sun ferttij sirdeđ jurduidis meddâl tiervâsvuottäärhistmijn. Eidu tääl komovuotâkuávdáást lijjii eres tiervâsvuotâhuolah. Sunjin lâi šoddâmin váhá suámálâš peivi, mut ijhân sun tast tiäđustkin vala tiättám maiden. ¶
Vistig tuáhtárân sooitij pargee vuástáväldimist. Sun koijâdâlâi siisâ puohtum astronautkuáhtá persovntiäđuid. Mottoom suujâ tiet toh vailuu, veik näävt ij kuássin lamaš ovdil tábáhtum. Tuáhtár mielâst tot lâi suámálâš. ¶
Mut siämmást sun hoksái: kale puohâi astronautij tiäđuh lijjii sii systeemist! Iä sist lamaš kiähkin omâs astronauteh! Saahâ ij tääl lamaš astronautijn ollágin pic kyevti omâs komovuothuáđđost. Mut nissoon vuástáväldimist ij adelâm piärán: pyecceiviäsust ij lam lope oovtâgin tipšođ, jis iä lamaš persovntiäđuh. Tuáhtár šuáhkádij já kočoi pyecceitipšoo moonnâđ keččâđ pyecceekuáhtá já siämmást iskâđ uážudiđ huáđđoi persovntiäduid-uv. Aainâs-uv noomâ já šoddâmääigi já čujottâs. Pyecceitáhádâsâst sun ij tuostâm nievdâđgin. Amahân te toh lijjii jyehi planettist jieijâs náál. ¶
Tastoo ko sun lâi kiergânâm puhelimest, čuojâi suu pargoviste uksâkiällugis. Pyecceiauto vyeijee kuovlâlij siisâ: ¶
- Addâgâs, tuáhtár! Lah-uv tun tietimin tast, kost já kiäin mii pyecceiauto lii joođoost? Munjin ij lah kihheen almottâm maiden. ¶
- Jáá, jiem mun kale lah kuullâm maiden, et kihheen ličij paifakkist puáccám. Mondiet tun tom koijâdah? ¶
- Na ko pyecceiauto lii lappum šiljoost. Mun kolgâččim tast tiettiđ, jis kiinii tain vuájá. ¶
- Jiem mun kale tieđe. Mun jiem lah vuolgâttâm kiännán kuussân. ¶
- Jáá, na tot lii kale iimâš. Kiisun te lii talle tain vyejilâm? ¶
- Jiem kale tieđe. Koijâdah-uv vala tálualmast? Sunhân parga olgon šiljoost. Jis sun ličij maidnii huámmášâm? ¶
- Na munba koijâdâm. Tuáivu mield tot auto ij lah suáládum. Mun jiem lam piejâm tom luukân. ¶
- Na poorgâ nuuvt. Mun kuulâm tastoo, maht te kiävá. ¶
Ko pyecceiauto vyeijee lâi moonnâm, oppeet čuojâi uksâsummer. Taan tove tobbeen lâi pyecceitipšoo. Sust eskin lijjii-uv saavah: ¶
- Huáđđookyevtis lává lappum! sun čielgij sohâlume čoođâ. ¶
- Lappum? Maid tun uáivildah "lappum"? ¶
- Suoi iävá lamaš innig vistestis. Laasâ lâi áávus! Suoi lává vuálgám kiäinusis! ¶
- Na vuoi hirmos! Sunnuu kalga tállân usâškyettiđ! Iäváhân suoi vissâ piergiittâl táválii ááimust aaibâs vala! ¶
- Mun suáitám aainâs-uv professor Puáhináávlán já váruttâm suu, tuáhtár Polaris meridij. ¶
Ige sun tiäđustkin puáhtám leđe vises tast, láin-uv huáđđookyevtis jo päikkimäđhistis komovuotân. ¶
Muádi miinut keččin pyecceiauto vyeijee kaačâi maassâd: ¶
- Tuáhtár Polaris, puáđi jotelávt! Tálualmai lii puáccám! Puáđáh-uv keččâđ, suu kalga tipšođ mahtnii. ¶
- Nuuvt vâi? Mii vaaivijd sust lii? ¶
- Mottoomlágán paifakkist puáttám mielâlihâttâs! ¶
- Jáá, lii-uv sun uáinám teikâ feerim maidnii epitáválijd? ¶
Tuáhtár kaačâi keččâđ Tálualmaa. Taat čuážui šiljoost čalmeh jurbâsin já vaaidij uáivis já čolmijdis. ¶
Tuáhtár moonâi suu kuuvl já tuđhâškuođij. ¶
- Sun lii hirmástum mastnii, čielgâsávt. ¶
Tálualmai čuážui jienâjávuttáá ige finnim sänegin njälmistis. Sun tuše šuáhkádâlâi suámálávt. ¶
Tuáhtár keejâi pirrâsis já ooinij pyecceiauto vuod sajestis. ¶
_ Tiehân tot pyecceiauto lii, sun eeđâi Táluialmai. ¶
Tálualmai nuáiguttij uáivis já viijmâg sárnuškuođij: ¶
- Tot --, tot --- vuojij. ¶
- Maid já kost vuojij? ¶
- Tot-- vuojij. Jiešmeidlist šiiljon! Tast ij lam vyeijee ollágin! ¶
Ko sun lâi tom muštâlâm te sun muttui vielgâdin muáđoinis já čokánij enâmân. ¶
- Lah-uv tun meendu kuhháá piäiváduvvâst porgâm? tuáhtár koijâdij. ¶
Tálualmai tuše puuštij uáivis. Siämmást sun čaaitij pyecceiauton. Já tuáhtár ooinij siämmáá ko sun-uv: auto vuolgij joton, murdettij ucánjáhháá jeđe orostij. ¶
- Huff, tuáhtár-uv hirmástâlâi. ¶
- Tääl mun tuálvum tuu siisâ váháš ááigán, sun eeđâi tálualmai. ¶
Jiešalnees tot toovâi sunjin olssis-uv pyere. ¶
Mut ij tuáhtárgin máttám autoääši tade eenâb čielgiđ. Tääl tot kuittâg lâi orostâm já oroi pisomin oovtâ saajeest, mii ihenis čielgiittâsâid toos talle jo lâi-uv. ¶
Mut tuáhtár kuittâg siisâ monâdijnis kuovllistij auto siisâ. Tobbeen ij oinum kihheen. Mu ko sun lehâstij autouuvsâ, peeŋkâ alne kale oinui miinii immâšijd. Tobbeen lijjii ruuđah! Lastikruuđah! Tuáhtár Polaris toppij taid kietâsis já jurâttâlâi taid kuhháá suormâidis kooskâst. ¶
- Komovuotâruuđah! sun iäpádâlâi. ¶
Ruuđâin uáinojii galakseh já sodâsteijee komovuotâhuáđđooh. ¶
- Amahân te ruuđáid láá teddilum teheliih huáđđooh, tuáhtár Polaris palijdij tálualmai ko laiđij taam siisâ. ¶
Suoi ervidáin, et lappum komovuotâhuáđđookyevtis láin mahtnii pyecceiauto lappum tyehin. ¶
- Mun tuálvum tuu váháš ááigán kähviviste sohvá oolâ vuoiŋâstiđ, sun pahudij tálualmai. ¶
Kale sun jieš-uv tuubdâi tääl, et miinii immâšijd olgon lâi eskin sattum. ¶
Já ko tuáhtár Polaris peesâi vuod pargovistásis, suu puhelin oppeet čuojâi. Taan tove suáittee lâi professor Puáhinävli. Suu uáppeeh lijjii jámálgâddâm já puáccám - tääl te koolgâi tállân puáttiđ! Já nuuvt Puáhinävli muštâlij vala moddijn saanijn luákkánâm seeinist, mii lâi ruápsááškuáttám imâšlávt, já nuuvt te luákkánâm pitáh lijjii paifakkist kirdeškuáttám pirrâpirrâ já kirdám sajasis puohrâkkân. Räigi seeinist lâi lappum. Mut ulmuuh lijjii suorgânâddâm já jámálgâddâm. Tuáhtár Polaris meridij vyelgiđ tohon jotelávt ambulans sáátust. Sun sooitij pyecceiauto vyeijee vala fárusis, já nuuvt suoi vuolgijn oovtâst. Já táálhân ambulans vuod juuđij, taan tove aaibâs muččâdávt. ¶
 ¶
III Mooduul ucâmin  ¶
1. Olgos pyecceiviäsust  ¶
Codex kaivai olgos já ihástâlâi. Sun smietâi, mondiet Mánudáást ij puáhtám leđe áimukerdi, nuuvt et Mánudáá alme-uv ličij lamaš siämmáá muččâd já čuovjâd. Eeči vuod ij orroom uáinimingin alme. Sust lijjii nubelágán jurduuh. Sun jurdâččij kirdemkapsel, mon koolgâi tállân kavnâđ! Vistig-uv tondiet et tobbeen lijjii salatteh, moh adeliččii sunnui lase vuoimijd, ko Enâmist happi lâi čuuvtij ereslágán. Jis suoi Codexáin iävá pesâččii jotelávt pááikán, suoi iävá ij innig vuáháduuččiigin mánudáá ässen. Mudoihân kale sunnust ij lam mihheen huápuid puurâdmáin - suoihân láin purâdâm muáddi oho tassaaš Eennâm rekinistmij mield. Mánudáásthân tarbâšij purrâmuš tuše ohtii mánuppaijeest. Nuuvt et čuávuváá peivipuurâdmân lijjii vala kyehti Eennâm oho. Nubbe pyeri suijâ lâi tot, et suoi kolgáin peessâđ massâd komovuotân. Koolgâi tiettiđ, lâi-uv kapsel vala kostnii kavnâmist já tom, lâi-uv tot čavos vâi koolgâi-uv tom mahtnii tivoškyettiđ. Já kapselist lâi eennâmpuállu, mii koolgâi sunnuu išediđ. ¶
Eeči koijâdij Codexist: ¶
- Finniiččij-uv tuu kietâtijmijn ohtâvuođâ Robonautân? Eeči jurdâččij robotkieđâ. Tallehân Robonaut puávtáččij pieijâđ joton kuhes robotkieđâ já ton peht komovuotvuájánij uuccâmsysteem. ¶
- Tot lii kale šiev juurdâ, Codex movtáskij. ¶
- Tun lah čeepib tast ko mun, eeči pahudij. ¶
Codex smietâi mottoom ääigi jeđe eeđâi: ¶
- Mun iiskâm, jieččân jiermitijmijn. ¶
Suu jiermitijme lâi váhá tegu jiermipuhelin mut čuuvtij jiärmálub. ¶
- Mun finniiččim talle tast tijmásân tiäđu. Já mudoi-uv tot puávtáččij macâttiđ ovdebáá tile tegu tot lâi. Nuuvt et munnust ličij vuod raakeet. ¶
Já nuuvt Codex rosâškuođij. Signaal lâi aalgâst hiäju. Tijme uusâi já uusâi ige kavnâm maiden. ¶
- Mun iiskâm vala nubenáál, Codex eeđâi. ¶
- Puorijn luhhoin kieđáin finnee joton tiätumaašin, mii vuod uáiná kost rakkeet lii. ¶
- Signaal lii hyeni, Codex palijdij. -Tot puátá nuuvt kukken. ¶
Mut siđhes irâttem maŋa signaal liijká poođij! Tiijmest suoi oinijn čielgâsávt kapsel orroomsaje. Tot lâi kyevti kilomeetter keččin pyecceiviäsust, mottoom haalist. Tääl te koolgâi uáli jotelávt tohon peessâđ! Ličij älkkee čuávvuđ tiijme adelem ravvuid já tipteđ kártá ávusin monâdijn. ¶
Codex iberdij pyereest eeji huápu. Sust-uv lâi jiešalnees huáppu pááikán. Sust lijjii Mánudáást skipáreh, já sii kuuvl sun halijdij, veik Eennâm lâi-uv nuuvt muččâd. Sun lâi kale koccáámis maŋa vuolgâttâm skipárijdis sajeviestâ já ton peht muštâlâm, kost suoi ejijnis láin. ¶
- Ha-ha-ha, lâi mottoom suu skipárijn västidâm. Ij čielgâsávtkin oskom suu. Mut kii skipárijd tot lâi, tom Codex ij näävt kuhás puáhtám uáiniđ. ¶
Codex mielâ teedij enâmustáá tot, et sun ij uáinám Perdix. Eidu suu Codex enâmustáá ahevušâi. Perdix lâi sunjin čuuvtij eenâb ko tuše kii peri nieidâid. Tast, lâi-uv sun ihástum Perdixân, sun ij lamaš aaibâs vises. Mut sun oskoi, et taat Eennâm mätki tovâččij Perdixân mottoommuđusii vaiguttâs. Tot puovtij vaiguttiđ kyevtináál. Sun tuáivui, et Perdix anaččij suu stuorrâ sáŋgárin já ruokkâdin taan määđhi maŋa. Mut nube tááhust Perdix saatij anneeđ Codex meiddei maailm viärráámus káigán já räigiuáivin. Mast tom tieđij. Nieidah lijjii motomin váhá ervidmettumeh. ¶
- Kandâ, muoi kalgeen vala puurrâđ saalaatloostâid! eeči cuuvnâi Codex nievdâmist. ¶
- Hmm, Codex mulijdij. Sun ij lam vises, išedii-uv saalaatloostah ollágin. Mut ij tain vissâ mihheen hyenes vaiguttâsâidgin lamaš eidu taan tiileest. Suoi kolgáin peessâđ juolgijdis oolâ já jotelávt maassâd komovuotân. Mast tom tieđij, jis veik tuáhtár Polaris já suu išedeijeeh liččii moinnii naalijn varâliih? Ustevlâš tot tuáhtár taan räi lâi kale lamaš. Mast tomgin tieđij, luáštáččij-uv sun sunnuu vyelgiđ. ¶
Eeči kuáivui majemuid saalaatloostâid lumostis. Sun keigij Codexân oovtâ já vaaldij jieš loopâid. ¶
- Luhhoost taah pottii fáárun! eeči ilodij. ¶
Taan tove suoi njielâstáin loostâid čassijn. Siämmást suoi puovttijn vala ohtii leškiđ čääsi já uáiniđ maht tot kuulgâi vuáluskulij ige sodâstâmgin stuorrâ puljârin ááimun. Já nuuvt keevâi, et saalaatloostah adelii sunnui tállân naavcâid. ¶
- Keejâ, mun puávtám čuážžuđ já väldiđ laavhijd, Codex rammui váháš áigáá keččin. ¶
- Pyeri! Nuuvt mun-uv, eeči ilodij. ¶
Já ko väzzim luhostuuškuođij ain pyerebeht, suoi vazâččáin pirrâ pyecceiviäsu viste. Tääl sunnust lâi paifakkist čuuvtij älkkeb vuoiŋâđ. Suoi láin vuáháduumin Enâmân! Codex vuoiŋâi kieŋâlávt siisâ já olgos . Sun orostij stuorrâ laasâ oovdân já ooinij, et tom puovtij lekkâđ. Nuuvtpa sun lehâstij tom. Suu njunán poođij imâšlâš opsâ. Monnii suujâ tiet sun vistig jurdâččij 67P-koomeet oopsâ, moos sun lâi eskin palij uápásmum. Jis Codex ličij tubdâm känemoonijd tegu olmooš Enâmist, sun ličij čielgim, et 67P-koomeet haajâ lâi tegu kuocâmonij haajâ. Mut ij sun lam kuássin kuocâmoonijd uáinámgin. ¶
Mut taat haajâ Enâmist, mon sun tääl oopsij, lâi čuuvtij eresmuđusâš. Tot lâi arve opsâ. Mut arve Codex ij tiäđustkin tubdâm já tondiet sun ij haajâgin tubdâm. Komovuođâsthân ij kuássin arvam. Puoh ääših Enâmist lijjii ommâseh sunjin. Toos-uv sun kaartâi uuccâđ čielgiittâs, ko arvekuáškánjâšah kočâdii vuálos almeest. Moh lijjii "arvekuáškánjâšah"? Já maid merhâšij "vuálos"? Siämmáánáál toos, mondiet Enâmist oorvij já kost arve poođij. ¶
Codex keejâi ain olgos já ihástâlâi. Tääl ferttij leđe Enâmist peivi ko lâi čuovvâd. Nuuvt Codex aainâs-uv arvâlij. Kukkeláá sun ooinij värivieltijd já täbbiláá kuhendâlâs tiŋgijd. Suu tiijme mield taid kuččuu muorrân. Tagareh iä komovuođâst šoddâm. Tobbeen lijjii tuše kraattereh já kovjâ, mast lâi meetaalhaajâ. Tääbbin kuácceeh lijjii pecimuorâin tegu suámáliih ruáhih te, já iimâš kale, tain lijjii ivneh ubâ ääigi. Mut lostâmuorâi tile lâi čuuvtij surgâdub. Toi loostah šoddii ohtii ivveest já kuocâgii ain masa jo siämmáá jotelávt. Já suámálumos lâi tot, et lostâikuocâgâmäigi hogâttâlâi puohâid keččâđ tien immâš. Ivnááhhân toh loostah tiäđust-uv lijjii já toin naalijn muččâdeh. Toos sun kaavnâi hävskis noomâ-uv: ruške. Já tääl tot äigi eidu lâi. ¶
Codex halijdij tállân tiettiđ eenâb Tellusist. Tääl sun tieđij, et eres-uv planetijn lâi eellim! Já tom tiäđust-uv koolgâi peessâđ dokumentistiđ. Maht taah Eennâm huáđđooh ellii? Kost sij assii já magarijn viäsuin? Lijjii-uv sist-uv raketteh teikâ mottoom eres vuájáneh? Magareh uđheh sist lijjii? Codex tiätuniälgán ij orroom puátimin loppâ. ¶
Mut eeči aalgij jo váhá huttoođ: ¶
- Ovdilgo tuáhtár Polaris poođij maassâd, suoi kolgáin čápudiđ pyecceiviäsust! ¶
Já várugávt suoi kuárŋoin pyecceiviäsu loonjâ ávus laasâ peht olgos. Sodâstem Enâmist ij mahten luhostum. Kapsel luusâ koolgâi tääl tállân peessâđ! Tast koolgâi finniđ vala kirdee raakeet! ¶
Robonaut poorgâi pyereest pargoos já čaaitij sunde, kuus kulij Codexkyevtis eijijn kolgáin vyelgiđ. ¶
- Tuohukulij, Codex čaaitij. Sun čaaitij máádás. ¶
2. Suámáliih vuájáneh  ¶
Codex já suu eeči kejâdáin pirrâsis pyecceiviäsu šiljoost. Tääl te koolgâi meridiđ, maht rakkeet kuuvl koolgâi vyelgiđ. Codex tijme čujottij ain máádás. Asettes juolgijgijn väzzim ij luhostum nuuvt pyereest. Enâmist tiädduvyeimi väividij, ege sunnuu jyelgiteehih lamaš siämmáá nanoseh ko Eennâm ässein. ¶
Codex kiddij huámášumes seiniroobdâst leijee steligân. ¶
- Tie liččii tuolmâmpyeráh, luoihâtteen-uv muoi taid? sun eeđâi. ¶
Pyeráh lijjii mudoi aaibâs siämmáámuđusiih ko komovuođâst-uv, mut ovttáin iäruttâssáin: táin pyeráin lâi čokkámstuálppu. Komovuođâst tom ij kuássin tarbâšâm. Čokkám ij mudoigin komovuođâst liččii luhostum stuálpu alne. ¶
- Toh láá luuhâst, eeči eeđâi ko lâi tutkâm pyeráid váhá pyerebeht. ¶
- Lukkâ ij lah mihheen vädisvuođâid, Codex västijdij já teddilij tijmásis. ¶
Siämmást lukkâ lekkâsij muádi pyerást. Codex teddilij vala nube kerd tijmásis, já pyeráh monnii uđđâsist luukân. ¶
- Mahtsun jis váldáččij tuoid čokkámstuálpuid luovâs? Codex iävtuttij. ¶
- Toh pyeráh sättih leđe kiännii omâdâh, eeči pahudij já smietâi, ličij-uv liijká pyereeb tipteđ čokkámstuálpu leđe sajestis. Toos lâi vissásávt miinii suujâid, et pyeráin lâi tääbbin čokkámstuálppu. ¶
- Naa, iän muoi talle vääldi taid, Codex meridij. ¶
- Tuođee liččii kale mučis šleđgâpyeráh, sun čujottij. ¶
Eeči ooinij meetaalvuájáán kukkeláá pyecceiviäsu šiljoost. Ton siijđost luuvâi "Pyecceiauto". ¶
- Mutâ muoihân láán vala váhá tego pyecceeh, ko muoi láán lamaš pyecceiviäsust, eeči meridij. ¶
- Njuškiiba sáátun, sun kočoi kaandâs. ¶
Nuuvt suoi nááđoin pyecceiauto kuuvl já pajanáin toos. Ton uuvsah lijjii áávus. Eeči čokánij vyeijee sajan. ¶
- Taatpa lii-uv eromâš vuájáán, sun mieđettij já usâstâlâi, moin naalijn tom koolgâi finniđ joton. ¶
Viijmâg sun kaavnâi jotonpieijâmpuálu. Tast koolgâi teddiliđ, já nuuvt te moottor kevâškuođij. Čovduuh uáinojii tast paaldâst. ¶
- Jotá-uvsun taat vuájáán tego rakkeet? eeči smietâi mut iäpádâlâi kale. Tot ij lamaš rakkeet hámásâškin. ¶
Codex vuod roosâi tijmijnis: ¶
- Eeči, taam vuájáán kočodeh tääbbin auton. ¶
- Jáháh, eeči movtáskij. ¶
- Já mušte, et tääbbin lii uálgispeln já čižeppeln, moh komovuođâst váiluh! Tääbbin kalga vyeijiđ uálgispeln. ¶
- Takkâ kandâ, kijttoseh! eeči eeđâi. ¶
Mut eeči ij lam ollágin hárjánâm autoin vyejimân ige máttám kevttiđ muulsânijd. Rakkeet kale lâi ain automaatlâš. Nuuvtpa sun keevtij autost eidu tom muulsân, mii tast eidu talle lâi alne. Tot lâi oovtiš, nuuvt et auto ij nuuvtkin jotelávt jottáám. Sun ij teddilâm juhhoost ollágin. Tondiet auto cancostij motomijd meetterijd ovdâskulij jeđe čaaskâi toos. ¶
- Taatpa lii suámálâš sáttu, eeči huhkádij já starttai auto uđđâsist. ¶
- Luuvâba tun, et magareh taah kulmâ tuolmân tääbbin vyellin láá, sun koijâdij Codexist, ko sun iäpádâlâi, et váddu lâi tobbeen. ¶
Já Codex luuvâi: ¶
- Uálgispeln lii kaasu. Tast ko tuolmâst te auto lasseet liävtu. ¶
- Koskâmus lii koossân. Tast ko tuolmâst te auto ooroost. ¶
- Aaibâs čižeppeln lii jukko. Juhhoost ko tuolmâst te talle puáhtá muulsânijd mutteđ. Já sun keejâi vala, kogo muulsâneh lijjii. ¶
- Toh láá taan stáágu tyehin, Codex čielgij já čaaitij stáágun. ¶
- Jáháh, váhá tego rakkeet stivrimstággu, eeči arvâlij já smietâi, maht tot lâigin ko lijjii čižeppeln já uálgispeln. Kost tohkis sundeh lijjii? ¶
Rakkeetkirden eeči lâi kale maailm čepimus mut autovyeijen sun lâi čyerbis hárjuttâllee. Mut ko sun irâttij, sun liijká finnij muulsânijd moinnii naalijn toimâđ. Auto ij kuittâg tottâlâm aaibâs tego eeči lâi halijdiđ. Tot njuskoi já cancoi uáli jo suámálávt pyecceiviäsu luodâ mield váldumaađij oolâ. Ige sun mahten korrâsávt vuáijám. Kuuloold mätki kuittâg ovdánij. ¶
- Te, jorgeet tyebbin čuávuváá ratkuuttuvvâst čižeppel! Codex kočoi. ¶
Eeči ij tiättám, maht sunde koolgâi čäittiđ autoin. Sun ij tiättám puoh stááguid. Ige sun valagin muštám, mii lâi čižeppeln. Codex muštottij suu. Sun lehâstij auto laasâ, uuigâi kieđâs olgos já čaaitij jorgettemsunde kieđâinis, kuhás káátu oolâ. Tääl auto jorgettij čižeppel. ¶
Codex teddilij monnii puálust, já talle kulluuškuođij hirmos larmâ - suullân siämmáámuđusâš ko eskin lâi lamaš sunnuu rakettist enâmân kirdedijn. ¶
- Vuoih, ij oppeed! eeči párgádij. ¶
- Kuus te taat vuájáán munnuu täälgis tuálvuškuát? eeči hirmástâlâi. ¶
Mut auto vuojij ovdâskulij tego táválávt-uv, tuš piilih njurgon. ¶
Luodâ oolâ ittii eres-uv siämmáámuđusiih vuájáneh, mut toh iä larmâdâm mahten, pic vuoijii tuše. Toh adelii ustevlávt luodâ sunnuu larmâdeijee vuájánân mut vyeijeeh keččii kale suámálávt. ¶
- Taat ferttee leđe mahtnii spesiaalvuájáán ko taat lii pyecceiauto, eeči smietâi. Kalehân komovuođâst-uv pyecceid jođettii mut iä kuássin taanhámásijgijn vuájánijgijn. ¶
Eeči molsoi muulsânijd čyerbiht, já auto njuškoi já tuárgistij. Ige eeči tastkin tiättám, mon peln luodâ sun koolgâi vyeijiđ. ¶
- Uusâ tun vala tijmestâd vyeijimpele luodâst, sun kočoi Codex ko vájáldutij tom-uv. ¶
Mut tom ij tarbâšâmgin uuccâđ. Sun ooinij ovddiibeln mottoom eres vuájáán vyejimin ovddiibeln. Tot lâi ulmui uáinust uálgispeln luodâ. Nuuvtpa eeči-uv poorgâi siämmáánáál. Já toin naalijn jieijâs tieđehánnáá sun vuojij olmâ peln luodâ. Mut liijká suu njuškoo já canccoo vyeijimstijlâ lâi uáli jo epitáválâš uáinus. ¶
- Te čuávuváá ratkuuttuvvâst muoi kalgeen jorgettiđ uálgispel, Codex ravvij ko luuvâi kártá. ¶
- Uálgispel? eeči imâštâlâi. ¶
Sundemerkkâ ij valagin kavnum. ¶
- Leehâst tun laasâ já čääiti kieđâinâd sunde! sun ravvij Codex. ¶
Codex vuod leehâi jieijâs pele laasâ já uuigâi kieđâs olgos. ¶
- Kale tánávt-uv mooduul kuuvl piäsá, eeči ilodij. ¶
Siämmáá ääigi Codex lâi kavnâm mottoom puálu, moin larmâdem čaaskâi. Eeči lâi hiälputtum. Sun ij halijdâm innig oovtâgin lasepäärti moingin vuájánáin! ¶
Mottoom čyeđe meetter njuškom maŋa auto poođij stuorrâ šiiljon. ¶
- Vyeje tuon rakânâs kiäčán! Codex ravvij eejis. ¶
Já eeči stivrij auto tohokulij. ¶
- Ooroost taas! Codex eeđâi sunjin. ¶
Eeči kale iiskâi orostittiđ auto, mut tot ij luhostumgin nuuvt pyereest. Sun teddilij vahâgâsâst kaasutuolmâmist ige kosânist! Auto tiäđust-uv hurgettij ovdâskulij. ¶
- Išediđ! eeči huuihij. ¶
- Orostit! Codex čuorvij. ¶
Auto orostij jiešmeidlist ko tot puŋkkái rakânâs siäinán. Siämmást seeinist luákkánij stuorrâ pittá. ¶
- Vuoi ij, eeči hirmástâlâi. ¶
- Maht tunjin keevâi? eeči koijâdij kandâstis. ¶
- I- ij mahten, Codex pahudij já tuše keejâi, et suu tiijmán ij lam keevvâm mahten. ¶
Eeči-uv lâi aaibâs oornigist - nuuvt oornigist ko kyevti suoččâm maŋa jo puovtij leđe. ¶
Suoi kuohtuuh smiettáin, et taat suoččâm sulâstitij sunnuu siäivum Eennâm asan. Tot tubdui aaibâs siämmáá korâsin. ¶
Tääl te suoi kolgáin peessâđ autost olgos! Mut tot ij lamaškin nuuvt älkkee. Siäinánvyeijim keežild pyecceiauto ovdâuuvsah iä lekkâsâm. ¶
Auto njune lâi ružâgâm já kuohtuuh ovdâuuvsah lijjii punjâgâm. Vyeijee uksâ lekkâsij tuše ucánjáhháá, já sátulii peln ovdâuksâ ij lekkâsâm ollágin. Uálgispele ružže lâi viärráb ko čižeppele. Codex pulttâsij tyehipeeŋkâ oolâ já tobbeen läädist pyecceesapilâsâi oolâ já toin naalijn peesâi pyecceiauto monnjâuuvsâ kuuvl. Sun lehâstij tom. Eeči ruotâi suu maajeeld. ¶
Tääl koolgâi kale jotelávt peittâdâttâđ kuusnii! Amahân te kiinii forgâ puáđáččij olgos keččâđ tággáár puŋkkâs? ¶
Siämmást suoi oinijn, et auto njunán lijjii ittáám viehâlágán juárŋih. ¶
- Vuoihân komovuođâ kuulhijdmeh, eeči palijdij. ¶
- Muu tiijme mield munnuu kapsel lii tyebbin siste, Codex čaaitij siämmást ko čuávuškuođij pálgá aldemui miestui tuáhá mut liijká orostij já vuordij eejis. ¶
Eeči čuážui vala šiljoost rakânâsviste paaldâst já juuđij várugávt pirrâ pyecceiauto. Sun huámášij vala lase puohlágán repčuumijd. Sun suorgânij já smietâi, moin naalijn taidgis koolgâi tivvoođ. Mut Codexist lâi toos šiev iävtuttâs. Sun almottij: ¶
- Eeči, tiäđáh-uv! Mun lam eidu finnim pyereeb ohtâvuođâ robotkietân! Tääl muoi pyehteen komovuottiättur peht olášuttiđ tábáhtuumijd jorgoppelij! ¶
- Jáá, naa --, eeči algâttij, mut movtáskâm kandâ joođhij: ¶
- Eeči, jis mun ohjelmistám tiätumaašin nuuvt et muoi macâtteen pyecceiauto tien nube šiiljon? Talle vala ton verd et tot šadda aaibâs ovddii tilásis? ¶
- Na pargeen nuuvt, kandâ! Pargeen nuuvt! Tot lii šiev čuávdus kale. ¶
Já siämmást ko suoi nááđoin kukkeláá, Codex rosâdij ain kietâtijmijnis. ¶
- Te, tääl tot luhostui! Codex ilodij. ¶
- Hirmâd pyeri, eeči movtáskij. ¶
Codex ohjelmistem tuođâi-uv išedij! Pyecceiauto starttai jiešmeidlist uđđâsist. ¶
- Hei, vyerdlist! eeči huikkái. ¶
Suu mielâst oroi unohâssân uáiniđ nuuvt cuovkkânâm auto. Sun kuáivui lumostis motomijd komovuotâšlaantijd já piejâi taid stivrejeijee stoovli oolâ sajanmáksun. Koolgâihân ucánjihhii lááigu mäksiđ auto luoihâtmist. Já ko sun lâi tom porgâm, sun lâi moinnii naalijn hiälputtum. Mut ijhân sun tiäđustkin puáhtám leđe vises tast, et tohhejii-uv siämmááh šlaantih máksun meiddei Enâmist. Ránnjágaalaaks várás ain koolgâi lonottiđ ruuđâ, já tot lâi mottoomnáál váiváá. Majemustáá stuorrâ lonottum summe lâi lamaš uđđâ rakkeet uástim ohtâvuođâst. ¶
Já ko sun lâi pieijâm ruuđâid sajanmáksun, sun peškâlij pyecceiauto uuvsâ kiddâ. Codex teddilij kietâtijmásis, já nuuvt te auto kevâškuođij. Tot vuojij vistig tyebbiláá jeđe jurgâlâdâi. Siämmáánáál ko puáđidijn-uv, tot vuojij njuškon. Tot cancoi mottoom máđháá jeđe vuod orostij. ¶
- Jáhá, taat ij aaibâs tievâslávt toimâmgin, Codex pahudij já piejâi tiätumašinis uđđâsist joton. ¶
Já talle kale tábáhtuuškuođij. Pyecceiauto starttai jiešmeidlist vala uđđâsist jeđe cancoškuođij luodâ mield pyecceiviäsu kulij. Tot moonâi hitásávt mut vissásávt. Forgâ tot lappui uáinusist. ¶
- Na tääl tot moonâi, eeči šuáhkádij já lâi tutâvâš. ¶
Suoi Codexáin kuuláin auto larmâdâs njuorgomin. ¶
- Vuoih! eeči hirmástui já smietâi jo, monâččij-uv taan larmâdâs keežild miinii aašijd puástud. Mut nuuvt ij orroom taan tove kevâmin. ¶
Viäsu nurkke kale paasij taggaar tilásis ko paasij - ton tivvoom lâi sierâ kolgâđ ohjelmistiđ. Tom Codex ij eidu taan tove lam šoddâm jurdâččiđ. Já nuuvtpa sun rosâškuođij nubbijn ohjelmistmáin, main puovtij nurhegis tivoškyettiđ. ¶
Mut nurhe tivomân ij lamaškin äigi. Paifakkist suoi kuuláin, et Eennâm huáđđooh puáđeškuottii šiiljon. ¶
3. Mooduul kuuvl  ¶
-Kogobeht tot poŋkkái? puárásub huáđđoo omâttâlâi. ¶
- Tääbbin kostnii tot jienâ kullui, kiinii nuorâbijd västidij sunjin. ¶
Mut puárásub Eennâm ässee ij orroom kulâmin ige reagistmin ko sun siämmást tuuđhâi já kejâdij pirrâsis nuuvt intensiivlávt. ¶
- Professor Puáhinävli! nuorâb huáđđoo kočoi. ¶
- Jáá, hmm--. Maid? ¶
Já nuorâb huáđđoo kiärdui vástadâsâs. ¶
- Jáá, te pyeri! Tyebbin vâi? Na tallehân mij moonnâp tohongis tutkâđ, professor meridij. ¶
Eeči culijdij Codexân: ¶
- Professor Puáhinävli! Tie sun lii! Susthân tot Eennâm tuáhtár sáárnui-uv! Tääl muoi láán aaibâs olmâ saajeest! ¶
Codex culáiditij: ¶
Lii-uvsun tot professor kiinii vijses huáđdoid? Sun vissásávt kale tiätá, kost munnuu kapsel lii! Manneen-uv koijâdiđ sust? ¶
Eeči iäpádâlâi: ¶
- Oroba vistig! Smietteen váhá! ¶
Professor Puáhinävli moonâi eres huáđđoigijn táálu nurhe tutkâđ. Sun pallâguođij: ¶
- Vuoihân maailm stuárráámuuh meteoriiteh! Tääbbinhân lii masa jo räigi seeinist! Stuorrâ pittá seeinist lii luákkánâm! ¶
Seinipitáh lijjii ain enâmist. Professor komárdui taid tutkâđ: ¶
- Kávnoo-uvsun tääbbin kooskâst kostnii meteoriit? Vâi lii-uvsun tääbbin tábáhtum miinii eres luhottesvuođâid? ¶
Siämmáá ääigi Codex lâi kiergânâm ohjelmistmist. Luákkánâm seini paifakkist ruápsááškuođij, já siämmást kullui váhá suámálâš njurgomjienâ. Tastoo enâmist leijee seinipitáh kirdâččii sajasis, ohtâ nube maŋa. Professor keejâi uáppeidiskijn imâštâlân, já sij illá uskuu čolmijdis. ¶
- Vuoih! Išediđ! uáppeeh huhkádellii já koijâdii professorist, mii immâšijd tobbeen tábáhtui. ¶
Professor lâi masa jo vises, et taat ferttij leđe miinii peinijáid, teikâ ucemustáá miinii suámálijd naharijd. ¶
- Mun illáeleškuáđám, uáppeeh väidiškuottii vuáruttuvâi já jámálgâddii, kyeimi kyeimis maŋa. ¶
Professor Puáhinävli ij nuuvtkin suorgânâm ruápsájeijee seeinist pic uáppeidis hyenes niärváin. ¶
- Tij kustoo kolgâvetteđ hárjániđ vuáimálub tiettuutohâmân, sun palijdij jeđe vuolgij siisâ suáittiđ pyecceiviäsun. ¶
Sun halijdij, et Tuáhtár Polaris puáđáččij keččâđ suu jámálgâddâm uáppeid. Mut tego táválávt, professor Puáhinävli lâi läpittâm puhelimis. Sun vuolgij siisâ viežžâđ tom. Sun mulijdij ohtuunis: ¶
- Tot kale vissâ lii pááccám laboratorio peevdi oolâ. ¶
Já siämmáá ääigi nurhe tyehin Codexkyevtis eijijn oinijn čiččâm jámálgâddâm uápped já oovtâ siisâ láppojeijee professor. ¶
- Jieh-uvgs tun puáhtám tain konstáin vyerdilistiđ? eeči culáiditij Codexân. ¶
- Addâgâs, mut roobootkietâ tuáimá vala váhá jieijâs aigijn, Codex västidij. ¶
- Ij aaibâs reaalääigist, naa, eeči huhkádij. Sun-uv lâi jierestum seeini uáinojeijee tivomist. ¶
Mut eeči ooinij tast siämmást meiddei máhđulâšvuođâ: ¶
- Tääl! Tääl te muoi pesseen jotelávt mooduul kuuvl! Puáđi, jotelávt, sun avžui kaandâs. ¶
Suoi kuovllistáin laasâst siisâ maašinhaalin. Mooduul oinui lemin tobbeen! Tot lâi vala monnjâkááry alne, nuuvt et tot lâi eskin palij tolvum tohon. Ige siste lamaš vala kihheen. Jieijâs tijmijn Codex lehâstij maašinhaali uuvsâ. Mooduul lâi tääl aaibâs sunnuu ooláádmuddoost! Täälhân puohâin lâi eeti ko uáppeeh lijjii jámálgâm, nuuvt et tääl ličij kuittâg mottoom muudon ráávhu maašinhaalist. Já sii iše kale tommittáá ájáničij. Suoi nááđoin siisâ maašinhaalin. Tot lâi hirmâd styeres, nuuvt et tohon ličij älkkee čiehâdâttâđ-uv, jis taggaar tárbu iđáččij. ¶
- Tääl jotelávt modulân! eeči ravvij. ¶
Luhhoost ton luŋkká lâi áávus. ¶
- Muoi kalgeen teddiliđ eennâmpuálust! Tääl kalga vuolgâttiđ etisignaal! Tegu morse-alfabeet! ¶
Já Codex teddilij eennâmpuálust - taan tove ton tuoivust et kiinii kostnii sunnuu eđe kulâččij já et suoi eijijn pesâččáin jotelávt päikkimáátkán. Eennâmpuálu čuovâ šliäđguškuođij. Forgâ škájánist kulluuškuođij vistig šuuđám já ton maŋa visásmittem: ¶
- Piäluštem Enâmist aktivistum! ¶
- Piälustem Enâmist aktivistum! ¶
Codex tiijmán poođij tiätu, et Robonaut lâi porgâškuáttám. Tot lâi ucâmin ravvuid rakkeet huksiimân. Toh vuolgâttuuččii forgâ siäivumkapsel tiätumašinân. ¶
Taat puoh adelij Codexân já suu iäčán tuoivuu. Amahân te suoi motomingin, mahtniigin pesâččáin pááikán. ¶
Já čuávuvâš pargon sunnust lâi salattij uuccâm. Mut paifakkist eeči muuštij, et salatteh lijjii-uv vyerkkejum njunemodulân, mii lâi koččâm sáátust já tuššâm. ¶
- Vuoi sotepittá, eeči tuikkodij. ¶
Mut ko sun tuuđhâi mooduul lättee, sun ooinij, et Codex lâi kočâttâm muáddi loostâ lättei, vissâ vahâgâsâst. Tot lâi positiivlâš äšši. Mudoi suoi kartâččáin vala uđđâsist tuáhtár Polaris äššigâssân. ¶
II Enâmist  ¶
1. Meteoriitij miäcásteijeeh  ¶
Tast aldasijn, kuus Codexkyevtis eijijn láin eskin siäivum, ij tiettum vistig ohtâgin Eennâm ässee. Mut forgâpalij, muádi tiijme siste, tobbeen lijjii iäráseh-uv joođoost. ¶
Professor Puáhinävli vaazij njunošist, lovmat uápped vala suu maajeeld. Väzidijnis sun čievžâdij tyebbiláá enâmân kočâdâm suáhiloostâid. Toh lovdii unohávt uáinus enâmân. Tego ain, professor toolâi jođedijnis-uv luvâldâllâm. Taan tove sun muštâlij meteoriitij jiešvuođâin. Meteoriitijdhân sun lâi-uv uáppeidiskijn ucâmin-uv taan määđhist. ¶
Professor čielgij: ¶
-   Tot kirdee tullâpállu, maid mij muáddi tiijme tassaaš ooinijm luvâldâllâm ääigi, sáttá leđe Mánudáá kuávlust koččâm meteoriit. Tego tij jiejah-uv ooinijd, mij lep jotelávt pastam selvâttiđ ton kirdemrađe uáli tárkká. Ige tot liččii mihheen immâšijd, jis tot kavnuuččij veik kostnii tääbbin aldasijn. Meteoriiteh láá siämmáámušusâš aamnâs ko mii rähis Tellus-plaaneet-uv. ¶
Professor kejâstâlâi pirrâsis mut ij orroom aiccâmin maiden epitáválijd. Áinoo epitáválâš lâi meendu vyeligâsâst mottoom rissepittáást hiäŋgájeijee evni, mon sun faškâstij tyebbiláá muáđoidis oovdâst. Nuuvtpa sun joođhij luvâldâlmis, veik kale suu uáppeeh taam mainâs lijjii ovdil-uv suullân čuottii kuullâm já mattii tom paajeeld: ¶
- Jiešvuođâidis tááhust meteoriitijd puáhtá jyehiđ kuulmâ juávkun: keđgijd, ruovdijd já keđgiruovdijd. Váldu-uási meteoriitijn puátih asteroidstielâsist Mars já Jupiter kooskâst. Mut meiddei Mánudáást já Marsist vuálgám keđgimeteoriiteh láá uáli tobdoseh. Meteoriitijd tutkâmáin lii meiddei lamaš máhđulâš selvâttiđ piäiváškode ave. Tot lii täi arvâlusâi mield 4 568 miljon ihheed puáris. ¶
Já professor joođhij: ¶
- Lamhân mun muštâlâm tijjân tast, mon häämist meteoriit puáhtá kavnuđ? ¶
- Kale tun lah, mottoom uáppee västidij. ¶
Mut professor ij tom kuullâm. Nuuvtpa sun joođhij paalijdmis: ¶
- Tääl ko mij lep vorâs meteoriit ucâmin, te lii pyeri mušteđ, maggaar häämist meteoriit puáhtá leđe. Tot puáhtá siäiluđ čavosin teikâ tot puáhtá muttâniđ-uv puohrâkkân. Tot puáhtá vuáijuđ enâmân teikâ pääcciđ eennâm asan toin naalijn et tot leggist vala enâmijd jieijâs pirrâ. Tot puáhtá meiddei kuhmáđ enâmân toin naalijn, et tot njuškee já kuáđá njuškimkyepi, mon paaldâst tot talle kávnoo. Motomin vuod ij pääsi maggaargin luoddâ uáinusân, jis meteoriit lii timásub. ¶
Paifakkist ohtâ uáppein movtáskij: ¶
- Professor, professor! Keejâba! Tääbbin láá muorah viirrâm suámálávt! ¶
Já nuuvt toh tuođâi-uv lijjii-uv. Tego miinii ličij lamaš tast kaskoo já maaŋgah muorah lijjii viirrâm ommâsávt olgoskulij. ¶
Tääbbin lii tággáár imâš kyeppi! Taađee! Tuođe maneh luodah, maht miinii lii njuškim, eennâm vala lii sirdum! ¶
- Já muorâmadduuh-uv láá kustoo toijum, mottoom uáppee lasettij ko tuuđhâi viirrâm muorâid váhá pyerebeht. ¶
- Hmm, mon mielâkiddiivâš! professor mulijdij já kejâškuođij pirrâsis. ¶
- Tiehân tot meteoriit lii-uv, mottoom uáppee tieđij muštâliđ ko sun juudij váhá ovdâskulij. ¶
Puohah oinii enâmist jurbâ meetaalpáálu. Tot lâi uáli styeres vala. Tot lâi suullân smavvâ auto matsâš. Tot lâi aaibâs puállám já kuorbâm. ¶
Professor komárdui tutkâđ. ¶
- Maidgis mun eskin ettim? Magareh toh meteoriiteh puohtiigin leđe? ¶
Mottoom uáppee ruohâi uáivis: ¶
- Keeđgih, ryevdih teikâ keđgiryevdih... ¶
Professor nuáiguttij tutâvâžžân. ¶
- Eidu nuuvt, eidu nuuvt. ¶
- Mut lii-uvgs taat mihheen tagarijd? Lii-uv taat keđgi, ryevdi teikâ keđgiryevdi? ¶
- Ij tot kale lah, uáppee mieđettij šlunden. ¶
- Eidu nuuvt, professor miäđuštij. ¶
- Taathân lii meetaal, čielgâsávt-uv meetaal. ¶
Professor já uáppeeh vazzii páálu pirrâ já tuđhâdii tom pyerebeht: ¶
- Tästhân láá smavvâ laasah-uv, mottoom uáppee eeđâi já kuovlâi páálun siisâ. ¶
- Tääbbin uáinojeh kulmâ saje! Já kulmâ čuovjis stivrimsuábi. ¶
- Já kyevti saajeest oro tego kiinii ličij čokkáámin, mottoom uáppee ooinij. ¶
- Na nuuvt kustoo oro lemin, professor-uv mieđettij ko lâi jieš-uv kuovlâlâm siisâ. ¶
- Taam tiiŋgâhân kalga lekkâđ, professor meridij. ¶
- Lii-uv taat pállu mahtnii varâlâš? mottoom koijâdij. ¶
- Naah... Tot kale... professor mulijdij mut siämmást sun movtáskij. ¶
- Mut kale tun vuoigâdist lah, pyeri uáppem! Taat lii puáttám kostnii kukkeláá kale. ¶
- Lii-uvsun taat tiŋgâ máhđulávt tot mii uáinim tullâpállu? mottoom uáppee koijâdij. ¶
- Tot lii kale jiärmálâš teoria já uáli jo máhđulâš, professor mieđettij já komárdui tutkâđ. ¶
- Hmm, imâšlágán tiŋgâ! Tothân ruápsáá ain. Já tothân lii meiddei, -- auuuh--, kume! ¶
Professor lâi tuvkkâlâm suormâs acâkkistee tiŋgii oolâ ko keččâlij lekkâđ luŋká, já tääl sun lâi puáldám suormâs. ¶
- Mut ij oro mahten viärráht lemin cuovkkânâm teikâ muttânâm. Mut motomeh pitáh kale láá čielgâsávt luovânâm, professor ain smietâi jiänusân ko uážudij luŋká áávus. ¶
- Taat oro lemin mottoomlágán komovuotâmooduul, professor eeđâi. ¶
Uáppeeh kuldâlii moovtâ ko professor ain joođhij: ¶
- Täst kale šadda aaibâs sensaatio! Komovuotâässeeh vala tobbeen siste, kiitiätá. ¶
- Väldip jotelávt kuuvijd taam tiiŋgâst! mottoom uáppee iävtuttij. ¶
- Joo, väldip peri, nubbe-uv movtáskij. - Tyest-uv tyehiuásist láá tyegáreh ráigááh! Já luŋkkáid-uv kalga pyereest kuvviđ. ¶
Mut professor aalgij leđe kierdâmettum: ¶
- Taam luŋká ferttee TÄÄL finniđ áávus! Jis tieh huáđđookyevtis veikâ ležžâv monniimuđusii eeđeest. ¶
Mut mottoom uáppee huredij: ¶
- Mij kolgâp tállân peessâđ vuolgâttiđ kuuvijd komovuotâlaboratorion! Taam ferttee pyerebeht analysistiđ! Teikâ jiešalnees ubâ tiiŋgâ puáhtá väldiđ fáárun laboratorion! ¶
- Mut tot lii kale tommittáá styeres, et ep mij tom vääzin kostâd sirdeđ, mottoom nubbe uáppee eeđâi. ¶
- Tot lii tuotâ, professor mieđettij já lâi ucánjáhháá pettâšum. ¶
- Já liegâs-uv tot ain lii, toos ij pyevti kuoskâđ, professor palijdij já ruvvij ain puállám suormâs. ¶
- Lii-uvsun taat miinii ufoid? kiinii koijâdij kote ij lam kuldâlâm luvâldâllâm nuuvtkin pyereest. ¶
Professor ruvvij kääibis já smietâi: ¶
- Kale taat oro lemin mottoomlágán rakkeet, professor kiärdui. ¶
- Naa, taat lii rakkeet uási, ton koskâmus mooduul. Veikâ lâš kirdemmooduul ko lii tommittáá käržis tiŋgâ vala. ¶
Já mottoom miinut hundâruššâm já tuđhâdem maŋa professor lâi vises tast, et tiŋgâ lâi komovuođâst koččâm mooduul. ¶
Professorist lâi puhelin lappâsist. Tondiet suáittim já kuvij väldim ij nuuvt peri luhostumgin. ¶
- Teehi kalga iše suáittiđ, professor meridij. ¶
Uáppein kale lijjii puhelimeh, nuuvt et sij väldiškuottii kuuvijd. ¶
- Suáittiđ pyecceiauto! panjig sittágin! professor iätádui. ¶
- Jis mij lekkâp taam luŋká, mottoom uáppee iävtuttij. ¶
- Naa, šiev juurdâ! professor pahudij. - Hirmâd šiev juurdâ! ¶
Já sun ooinij ko mottoom uáppee iiskâi suáittiđ etikuávdážân já tiiláđ pyecceiautoid. Mut ko koččâmuš lâi huáđđoin, etikuávdáá koccee kočoi liijká suáittiđ komovuotâtaavdâi tuáhtárân. ¶
- Mut mij kolgâp leđe várugááh! professor eeđâi. ¶
- Jis komovuodâst láá puáttám vieres bakteereh, moh vala láá mijjân Tellus ässeid varâliih?  Mast tom tiätá. ¶
Professor vaaldij luŋká toppiittuvâst kiddâ. Tot ij lamaš kume. Ko sun moddij ruttij tast, te tothân lekkâsij. Puohah čokkâšuvvii mooduul pirrâ já halijdii kuovlâđ siisâ. ¶
- Oooh, peesâi puohâi njäälmist. Sij oinii mooduul siste kyevti saajeest maidnii: ¶
- Mii tuođee tien stoovlistkis njaŋgaa? ¶
Professor huolâstui: ¶
- Tot lii--, tot lii kustoo ---, huáđđoo. ¶
- Já tien nube stoovlist lii --, nubbe huáđđoo. ¶
Suoi lává --, naa, suoi lává --, huáđđooh. Komovuothuáđđooh... ¶
Já puohah komárduvvii tutkâđ suámálijd huáđđoid. ¶
- Lává-uv suoi marsiliih? Aaibâs ruánáá ivne muáđoin vala. Sunnuu uáivi-uv lii stuárráb ko eennâm ässein. ¶
- Lává-uv suoi ain elimin? kiinii koijâdij. ¶
Professor keejâi: ¶
- Taat stuárráb huáđđoo aainâs-uv vuáiŋá. Lii kale jámálgâm. ¶
- Já taat ucceeb huáđđoo meiddei vuáiŋá. Oro kuuloold virkosmuumin. Ij kale lah siämmáá ruánáá muáđoin ko tiet nubbe. ¶
Uáppeeh iä lam čolmijdis oskođ. Iähân sij jyehi luvâldâlläm ääigi peessâm komovuotâhuáđđoid uáiniđ. Ige professorgin kuássin lam kuáhtám komovuotâhuáđđoid. ¶
Uáppeeh omâttillii: ¶
-Suámáliih huáđđooh! ¶
Aaibâs ulmuu häämi sunnust mudoi lâi. Mut tuođâi-uv stuárráb já čuuvtij jurbâsub uáivi ko Eennâm ässein. Já hirmâd jo asettes jyelgih. ¶
- Tego känejyelgih, kiinii hoksái. ¶
- Hihihih..., kullui kiheštem. ¶
Mut professor ij lijkkum tušij huátistmân. Tile lâi tuođâlâš. Huáđđoid koolgâi finniđ tállân tuáhtárân! Suoi iävá čielgâsávtkin vaijaam pyereest ko lijjii nuuvt ruánááh muáđoin. ¶
Tast siämmást professor kaavnâi jieijâs puhelin, mon sun lâi uigâm leibirasijáá siis evisijd puurâddijnis. Professor meridij, et sun  suáitističij tállân komovuotâkuávdáá tuáhtárân. Taathân lâi spesialist komovuotâtavdâigijn! Huáđđoid koolgâi finniđ komovuotâkuávdáá pyecceiviäsun! ¶
Já nuuvt te professor Puáhinävli sooitij komovuotâkuávdážân já sáárnui komovuotâtaavdâi tuáhtáráin. Taat vuod tiilái huáđđoi várás kyehti pyecceiauto já lopedij jieš-uv njuskiđ nube auto fáárun. Sun ličij tobbeen viiđâ minuttist já algâttičij vuosâiše adelem. Sun kočoi professor uáppeidiskijn pääcciđ vuordâččiđ iše. ¶
Ige äigigin ko mecciluodâ mield kullui kyevti pyecceiauto larmâdem. Komovuotâtuáhtár lâi luhhoost puátimin! ¶
Siämmáá ääigi professor já suu uáppeeh keččii, maht nostur puohtui ton sajan, kost mooduul lâi. Forgâ tot pajeduuččij auto lava oolâ. Tien mooduul mätki álgáččij forgâ komovuotâkuávdážân, mii ij nuuvt hirmâd kukken lamaškin. Mut vistig huáđđoid koolgâi tiäđust-uv finniđ tast olgos já tiipšon! ¶
2. Tuáhtár diagnoos  ¶
Pyecceiautoh orostii mecciroobdân. Komovuotâtavdáid spesialistum tuáhtár, tuáhtár Polaris, lavkkij olgos já tuámittij professor Puáhinäävli já suu uáppei kuuvl. Sun tiervâttij professor jotelávt: ¶
- Tiervâ, mun lam tuáhtár Polaris. ¶
- Tiervâ še! Mun lam professor Puáhinävli. ¶
- Jáá, munnust lii jiešalnees siämmáš nommâ, tuše eres kielân! Munnusthân šadda šiev pargotiimi, eeđâi tuáhtár. ¶
Kuohtuuh povvustáin. ¶
Iärásáid tuáhtár seevij já huikkái pyeri peivi. ¶
- Kost toh pyecceekyevtis lává? sun koijâdij. ¶
- Suoi čokkáv ain kapselist sajestis. Mij ep lah sunnuu sirdám, professor västidij. ¶
- Te pyeri, munba moonâm sunnuu keččâđ. Pyehtivetteđ-uv tij uápistiđ muu sunnuu kuuvl? ¶
Professor Puáhinäävli uáppeeh vuolgii uápisin. Professor jieš luágui tyebbiláá tyehin. Suu jurduuh lijjii tutkâmist já tast, maht sun finniiččij eenâb tiäđu komovuotâhuáđđoin já sunnuu määđhist já elimist Eennâm ulguubeln. Tast finniiččij meiddei maŋgâ tieđâlii almostittem. ¶
- Jáháh, tääbbinhân tot jotteemniävvu lii-uv, tuáhtár pahudij ko peesâi ton kuuvl. ¶
- Pyehtivetteđ-uv tij muštâliđ, mii tääbbin lii tábáhtum? ¶
Mut kiästen ij lam tađe pyereeb vástádâs ko tot et sij lijjii tuše sattum ton sajan, kavnâm mooduul, lehâstâm luŋká já uáinám huáđđookuáhtá tobbeen, aaibâs ruánáájin. Mut suoi vuoiŋáin kale kuohtuuh. ¶
- Hmm, tuáhtár eeđâi já visásmitij vistig, et kuohtuuh tuođâi ain vuoiŋáin. ¶
Sun tuuđhâi ain ovdâskulij: ¶
- Hmmh, hmmh, suoi vuoiŋâv kale. Mut sunnust oro lemin njune toppâlum. Aaibâs tego korrâ nuorvust. ¶
- Já ruánáá ivne muáđoin muštâl illáelimist määđhi ääigi. Täsitiädduorgaanist láá vädisvuodah heiviittiđ jieijâs uđđâ tilán. ¶
- Já mahtsun sunnuu rumâšliegâsvuotâ? ¶
Tuáhtár mittedij tom. Vuosmuu kerd mittár ij reagistám moossân. ¶
- Iimâš! Mut suoi lává kustoo pakkânâddâm, ko pivâstâh kolgá kuohtui káálust. ¶
- Mun mittedâm nube kerd vala. ¶
Mut talle-uv keevâi siämmáánáál. ¶
Tuáhtár mielâst tot lâi iimâš. Ige sun tiättám, mii koolgâi leđe komovuotâhuáđđoi táválâš rumâšliegâsvuotâ. Nuuvt et kumeštâsâst sun ij máttám ettâđ maiden. Mut sun lâi liijká ton mielâst, et huáđđookyevtis láin kuškâm. Tuáhtár pahudij: ¶
- Suoi kolgâv finniđ juhâmuš já vissâ kuáškuttâs-uv suonân - jis suonah sunnust ležeh. Ferttee tom-uv tutkâđ pyecceiviäsust. ¶
Tuáhtár lehâstij ucceeb huáđđoo čalmerommâš. ¶
- Taat oro lemin oornigist, sun eeđâi já joođhij: ¶
- Suoi lává kale komovuođâ ässeeh. Sunnust láá asettes jyelgih já kieđah, já ton lasseen sunnuu uáivi lii styeres. ¶
Tuáhtár tuuđhâi vala huáđđookuáhtá juolgijd: ¶
- Juolgijn lii cuozzâ paajaabeln, ij jyelgivuáđoin tego Eennâm ässein. Čielgâ merkkâ komovuođâst asâmist! Juolgijd ferttee ain uigâđ monnii luámán, vâi piso oovtâ saajeest ige soodâst kiäinusis. Mun lam uáinám taam siämmáá nuuvt maŋgii astronautij juolgijn. ¶
Professor Puáhinävli tiäđuštâlâi várugávt, jo-uv tuáhtár tieđij, mii vaaivijd huáđđookuáhtást lâi. Sust alnestis lâi nuuvt korrâ mielâ sahhiittâllâđ sunnuu já pyerebeht tuđhâškyettiđ eellim komovuođâst. ¶
Tuáhtár kale tieđij: ¶
- Sunnust lii eennâmtavdâ! Tot lii muu diagnoos. ¶
- Eennâmtavdâ? Mielâkiddiivâš, mun jiem lah kuássin kuullâm eennâmtaavdâst... ¶
- Naa, tot lii váhá tego merâtavdâ teikâ mätkitavdâ. Váhá siämmáámuđusâš. Tot puátá tast ko sirdâšuvá nube planeetân, taan tááhust Enâmân. Talle täsitiädduorgaan ij heivit jieijâs nuuvt jotelávt uđđâ sajan. Talle vyevsistut já muáđoh sättih muttuđ ruánáájin teikâ ränisin. Sättih meiddei leđe vuoiŋâmvädisvuođah já nuorvuu teikâ avkkâm tobdoh. Orientistemvädisvuođah sättih meiddei tiettuđ. Tiäduttesvuođâ tiileest lii älkkee lihâdiđ, mut ko puátá Enâmân, tiädduvyeimi vaaigut maaŋgâkiärdásâžžân. Talle ij aalgâst pyevti čuážžuđ ige väzziđ. Ubâ roppâ lii mielâttes lussâd. Ferttee vistig heiviittiđ roopâs nube plaaneet elimân. ¶
- Na maht sunnuu tipšom já orroom täst ovdâskulij, professor smietâdij. ¶
- Puoh lii tast kiddâ, maid suoi jiejah áiguv. Jis suoi pääcciv Enâmân kuhheeb ááigán, tipšon lii kuhesáigásâš fysioterapia. Suoi kolgâv finniđ juolgijdis já kieđâidis toimâđ pyerebeht. Sunnuu tekkimassa ij lah aldagin siämmáá kievrâ ko enâmistässein. ¶
- Vâi nuuvt, professor Puáhinävli nuáiguttij uáivis já smietâi ain. ¶
Tuáhtár joođhij: ¶
- Jis suoi vyelgiv maassâd komovuotân uáli jotelávt, suullân oho siste, te talle kale tipšon pijsáá ááimu heiviittem já sunnuu sirdem áimuttes sajan mottoom ááigán. Mut taggaar sajan lii tiäđust-uv väädis peessâđ. Astronautij hárjuttâllâmsaje sátáččij leđe ohtâ, já taan kuáhtás lihâdem já eellim čuávvum tobbeen ličij astronauttijd-uv pyeri hárjuttâs komovuotkuávdáá várás. ¶
- Mut ovdilgo komovuotâkuávdáá áimuttes tilán piäsá, suoi kolgâv kuittâg vistig peessâđ pyecceiviäsun täärhib tutkâmij várás. Must iä lah tuárvi tiiŋgah fáárust ovdâmerkkân ton uáinimân, et sunnust iä lah täävtih cuovkkânâm teikâ päneh toijum. ¶
- Já pyecceiviäsust suoi kolgâv leđe seeŋgâst já sierriittâsâst mottoom peeivi. Jiešalnees sunnuu kolgâččij jo onne finniđ čuožâd já suoi kolgâččáin väziškyettiđ. Já majemustáá itten suoi kolgâččáin ucánjáhháá väzziđ. Mut vistig suoi kolgâv koccáđ. Suoi čielgâsávt-uv tarbâšává tipšo. ¶
- Mahtsun sunnuu maassâdvyelgim komovuotân? professor Puáhinävli smietâdij. ¶
- Tast ferttee iskâd sárnuđ sunnuin aldemui aaigij. Tääl kuittâg vistig sunnuu tiervâsvuotâ lii kuávdáš äšši, tuáhtár västidij. ¶
- Lii-uvsun sunnust mätkitáhádas? tuáhtár joođhij. ¶
Mut toos ij kihheen tiättám ettâđ maiden. ¶
- Tääl mij kolgâp viežžâđ kyeddimpaarijd já väldiđ sunnuu pyecceiauton, tuáhtár meridij. ¶
- Tot kale suápá, eeđâi professor já kočoi uáppeidis-uv iššeen. ¶
Nuuvt te pyecceeautoi vyeijeeh, tuáhtár, professor já uáppeeh lyevvejii várugávt huáđđookuáhtá stovlistis.  Vistig suoi finnijn šiev niskecage, tastko tuáhtár Polaris tieđij, et sunnuu uáivi tubduuččij vissásávt lussâdin. Torvokaperijd-uv koolgâi várugávt nuollâđ. Talle oinui čielgâsávt, mon ruánááh huáđđookuáhtá muáđoh lijjii.  Várugávt sij luoštii sunnuu paarij oolâ já kuoddii pyecceiautoid. ¶
Já uánihâš áigáá keččin kyehti pyecceiauto vuoijii komovuotâkuávdáá pyecceiviäsu kulij. Omâs huáđđookuáhtá tipšo lâi älgimin. ¶
Já uánihâš áigáá keččin kyehti pyecceiauto vuoijii komovuotâkuávdáá pyecceiviäsu kulij. Omâs huáđđookuáhtá tipšo lâi älgimin. ¶
3. Pyecceiviäsust  ¶
Pyecceiviäsust lâi huššâ huáđđoi tiet. Nuuvt ennuv omâs ääših. Tuáhtár Polaris lâi tipšom ennuv astronautijd já uáinám komovuotâpuácuvuođâid. Sun lâi ton mielâst, et huáđđookuáhtá ferttij sirdeđ kolmâ viistán, mast ij lam liegâdâs ollágin alne. Taat oroi-uv lemin šiev čuávdus. Jo muádi tiijme viällám kolmâsist oroi tohâmin huáđđookuáhtás pyere. Ruánáá ivne sunnuu muáđoin lappuuškuođij, já mottoom ääigi keččin sunnuu muáđoin lâi táválub ivne. Suoi láin kale ain váhá kuokšâdeh. ¶
Mottoom pyecceitipšoo kullui etâmin: ¶
- Iävá suoi aainâskin marsiliih lah, mudoihân suoi liččijn pissoom ruánáájin. ¶
Tääl suoi láin tutkum jo viehâ muudon. Tuáhtár Polaris lâi tiätu muudon tutâvâš. Röntgenkoveh tuođâštii, et huáđđoin iä lamaš täävtih morrum ege päneh toijum. Sunnuu päniruottâseh kale lijjii viehâ suámáliih, jiešalnees ruákkiruottâseh. Áinoo, mast tuáhtár lâi huolâst, lâi komovuotâsuonjârdem. Sun lâi koččom testađ, mon ennuv huáđđookyevtis suonjârdáin. Tot saatij leđe šiev suijâ sierriittâsân piejâmân, jis sunnuu suonjârdemáárvuh liččii meendu olluuh. ¶
Tuáhtár Polaris testai vala refleksijd. Sun čooskij várugávt kumivečiráin ucceeb huáđđoo idduid. ¶
Ucceeb huáđđoo koccái toos, riäpčuttâlâi čolmijdis já suorgânij jaamâs: ¶
- Pii, pii-pi, pii-hii-fi-fii-fi! tot jienâdij hiäjus jienáin tuáhtárân. ¶
- Tääl sun koccáá! tuáhtár čuorvij tiervâsvuottipšoi. ¶
Já vuod kullui suullân siämmáš pii-pii-jienâ, mon tuáhtár ij iberdâm. Sun ruohâi uáivis: ¶
- Tien kuávlust lii kustoo eres kielâ ko mist tääbbin. Mahtsun täälgis kalga sunnuin addiittâllâđ? ¶
Huáđđoo teddilij kietâtijmásis já usâstâlâi maidnii. Tijme cikkááttij moddii jeđe toimâškuođij. Suu tijme tooimâi kustoo tulkkân! ¶
- Kost mun lam? tijmeest kullui ton maŋa ko huáđđoo lâi vala ohtii ettâm suullân siämmáánáál ko eskin. ¶
Teikâ tiätumaašin vonâttij čuuvtij: ¶
- Koosstt muunn laamm? ¶
- Tunhân sáárnuh mii kielâ! tuáhtár imâštâlâi. - Teikâ, naa ... ¶
- Tun lah komovuotâsajattuv pyecceiviäsust. Teikâ tuoi leppee.. Mun lam tuáhtár Polaris. ¶
- Mut kii tun lah? tuáhtár koijâdij. ¶
Kietâtijme huurái váhá ovdilgo tot jurgâlškuođij Codex sárnum: ¶
- Mun lam Codex. Mun puáđám komovuođâst. Mánudáást. ¶
Já jyehi áinoo loppâjienâdâh voonâi sárnudijn. ¶
Mut Codex oroi lemin váhá siähánâm já paifakkist sun sárnuškuođij tagarijd, mii ij lam aaibâs tuotâ: ¶
- Mun lam Phaetonist. Tot lii asteroid. Muu päikki lii komovuotsajattâh. Ton nommâ lii Omikron. Ij kukken. ¶
-Tuoi leppee tääl Enâmist, tuáhtár västidij. ¶
- Maggaar saajeest? ¶
- Tuoi leppee --- ¶
Mut tuáhtár ij kiergânâm västidiđ tastko sun ooinij nube-uv huáđđoo koccáástâlmin. ¶
- Jáhá, pyeri peivi! Tun še koccááh! Te pyeri! Mun lam tuáhtár Polaris. Kii tun lah? ¶
- Fi- fii - fi-fi tii-pii. ¶
- Lii koško, Codex tijme jurgâlij. ¶
- Sun lii muu eeči, Codex eeđâi. ¶
- Jáháh, pyeri peivi, tuáhtár Polaris eeđâi. ¶
- Koško? Mun leškiistâm tunjin čääsi, tuáhtár eeđâi já toppij káánu já kuáros laasâ peevdi alne. ¶
Já nuuvt tuáhtár leškiistij čääsi laasân. ¶
- Ti-ti-kiih! Codex eeči páárgui. ¶
- Ele kirdeet čääsi, jurgâlij Codex tijme. ¶
- I- ij, taat mana aaibâs pyereest. Čääci ij kárgáá. Tiädduvyeimi Enâmist ana huolâ tast, et čääci kolgá ain vuáluskulij. ¶
- Vuálus? Maid meerhâš "vuálus"? koijâdij Codex tijme. ¶
- Vuálus! tuáhtár čielgij já čaaitij lättee kuávlun. ¶
-  Pajas! sun eeđâi já čaaitij káátun pajaskulij. ¶
- Komovuođâst ij lah "vuálus" ige "pajas". ¶
- Hmm, tot táiđá leđe tuotâ, tuáhtár Polaris mieđettij. ¶
Astronauteh lijjii muštâlâm sunjin eidu siämmáá ääšist. Tast et komovuođâst ij lam paijeen ige vyellin ige uálgispeln ige čižeppeln. Tot tovâttij epituođâlii tobdo nuuvt et astronautij täsitiädduorgaan laavij siähániđ komovuotâmääđhi vuossâmuu oho. Mut toos vuáhádui ain jotelávt. Motomin toos annojii talkkâseh. ¶
Codex eeči juuvâi laasâ kuárusin já táátui lase čääsi. Ij sust nuuvt koškogin innig lamaš, mut čääsi liäskum lâi suu mielâst nuuvt suotâs keččâđ. ¶
- Liäškum mana pyereest, sun omâttâlâi. Sun tiäđust-uv ooinij jieijâs puuđâldmin čäcicirgánijgijn komovuođâst. ¶
Tuáhtár Polaris keigij laasâ sunjin. Codex eeči juuvâi taam-uv laasâ kuárosin. ¶
- Krášš, kullui paifakkist Codex eeji kulen. ¶
Siämmást lättee lâi tievâ lasâpittáin. ¶
- Mi-, mii tábáhtui? puohah omâttillii. ¶
Mut ko sij oinii päärti, puohah tom iberdii. Codex eeči lâi lyeštilâm laasâ ááimun! Taat lâi nuuvt táválâš pärtti tagaráid, kiäh lijjii eidu puáttám komovuođâst enâmân. Codex eeči lâi porgâm eidu siämmáánáál tegu sun táválávt-uv laavij pääihist porgâđ. Tobbeenhân laasâ ličij sodâstâm já pissoom mudágávt sajestis. Enâmist kustoo keevâi nubenáál. ¶
- O-ou, Codex eeči hirmástâlâi. ¶
- Ij mihheen, mijhân čurgiistep taid lasâpittáid meddâl. Čuávuváá tove tun muštáh. Enâmist vaaigut tiädduvyeimi. ¶
Tehân te Codex sárnuskuođij seŋgâstis: ¶
- Mun halijdiččim jieččân seeŋgâ tuohu. Tobbeen lii eenâb saje, sun čaaitij. ¶
Mut sun čaaitij káátun. ¶
Tuáhtár Polaris noskáttistij: ¶
- Enâmist tot ij lah máhđulâš. Tego uáináh, puoh káálvuh láá lättest. ¶
- Lättest? Codex kiärdui já uusâi ravvuu tijmestis: ¶
- "Lättest" meerhâš "kost peri kiddâ". ¶
- Naa, komovuođâst kale puáhtá nievt uáiniđ. Mut tääbbin Enâmist "lättest" meerhâš vyellin. Tuše oovtâ kuávlust, tondiet ko tiädduvyeimi vaaigut já kiäsá puoh vuáluskulij. ¶
- Iimâš, Codex omâttâlâi. ¶
- Maht tuoi vajevettee? tuáhtár Polaris koijâdij. ¶
- Mun halijdâm vyelgiđ, Codex eeđâi. ¶
- Mun meiddei, Codex eeči eeđâi. ¶
Suoi iskáin pajaniđ, mut tot lâi väädis. Suoi iävá nuuvt pyereest pissoom čuožâd. ¶
- Tunnust ij tääiđi uškeskin vuojâdiđ? ¶
- Ij, tääl lii pyeri, Codex eeči eeđâi. ¶
- Must še lii pyeri, Codex nonnij. ¶
- Na tot lii pyeri kale. ¶
- Mii lii mudoi tii táválâš rumâšliegâsvuotâ? tuáhtár Polaris koijâdij. ¶
- 285 Kelvinid. ¶
- Hff, tot-uv vala. Kelvineh.. Tot meerhâš--, hmm -- , hmm --, Celsius ciäkkáduvvâst hmm-- ¶
- 285 Kelvinid miinus 273.15. Kyehtčyetčiččâmlovkulmâ čuogâstâh vitnubáloh.. adai nollá cekkid Celsius.. ¶
- Mun finniim tii rumâšliegâsvuottân Celsiusâst 11,85 °C. ¶
- Tot lii hirmâd vyeligâš ko verdid Eennâm ässeid. ¶
Tuáhtár Polaris-uv lâi ennuv vijsom. Tääl sun meiddei iberdij, mondiet sun ij eskin lam uáinám kumeštâsmittárist maiden lovoid. Ijhân tot nuuvt vyeligâsân čáittámgin! Kolgii leđe jo puolâšmittáreh, suullân. ¶
- Mut tääl tuoi kolgâvettee vala váhá vuoiŋâstiđ, sun eeđâi. ¶
- Forgâ mun puáđám uđđâsist keččâđ tunnuu. Talle tuoi kolgâččáid jo peessâđ čuožâd já väzziđ-uv, kiitiätá. ¶
- Já mun moonâm orniđ tunnui tääl taggaar saje, mast teedâvyeimi ij vaaigut. ¶
- Kost munnuu mooduul lii? Codex eeči koijâdij. ¶
- Professor Puáhinävli ana tast šiev huolâ. ¶
- Professor Puáh--? Kii sun lii? koijâdij Codex eeči. ¶
- Sun lii täsnitiettuu professor. Tuoi vissásávt-uv teivâvettee suin forgâpalij ko leppee váhá puáránâm. ¶
- Kost muu ucedempiergâs lii? Codex koijâdij. ¶
- Mii? suu eeči-uv koijâdij. ¶
- Eeh.. muu tävireh, moh lijjii muu lummoost? Codex čielgij. ¶
- Puoh tävireh láá tie tuon piävdáá alne, tuáhtár Polaris čielgij. ¶
- Jáhá, Codex eeđâi já nuuđhâi taid jávottáá lummosis. ¶
Ucedempiergâs lâi luhhoost meiddei kavnum tävirij juávhust. ¶
Codex já suu eeči kuovllistáin laasâst olgos. Já vuoi tomgis immâš! Enâmist alme lâi kustoo čuovjâd! Já piäiváš vala paaštij fiskâdin almeest! Taat lâi tuođâi-uv stuorrâ iimâš! Mánudâšpeivi lâi ain taggaar, et alme lâi čappâd, já piäiváš lâi ain vielgâd ige fiskâd. Mut mii taan määđhist vala šodâččiigin... ¶
Já nuuvt tuáhtár Polaris vuolgij visteest já kuođij pyecceid kuávttáá koskân. Huáđđookyevtis passijn omâttâllâđ Eennâm. ¶
Tilaa: ¶
Blogitekstit (Atom) ¶
Motomeh ääših láá peinijááh. Nuuvt taat-uv, tiäđust-uv. Jis halijdah, te čääli loopâ taan mainâsân. Čällee jieš ij tääiđi tuostâđ.  ¶
Lijjim vuáijám kuhes määđhi, lijjim čoođâ vaibâm. Ijjâ lâi jo juovdâmin. Orostim mottoom sajan, já ”tiettim”, et tääbbin mun uáđám iijâ. Tie oinui mottoom táálu, mii lâi váhá suámálâš. Jiem sevŋâdâsâst tomgin uáinám, et maggaar táálu tot lâi, mut tom mun tiettim, et kolgim moonnâđ tohon siisâ. ¶
Lijjim finnim šleđgâpoostân táálu uksâkoodi. Mun aštus koivum tom já aigum tedâččiđ tom uuvsâ paaldâst leijee čoovdâloován. Ton siste ličij čoovdâ, moin mun pesâččim siisâ. Mun algâttim, mut talle šoodâi čuolmâ: nummeersärji lâi kukke, já tast lijjii kyehti nolá, mut čoovdâloovást vááilui nollá. Tot ij kavnum kosten.  Mun keččim uđđâsist jieččân šleđgâpoostân. Tärhistim koodi. Tast luhhii ain kyehti nolá. Čuávuvâš juurdâ must lâi, et lijjim puástutáálust. Mun tärhistim čujottâs. Tot lâi olmânáál. Kááđust lâi meiddei kolbâ, já čujottâs tast lâi. ¶
Huámmášim, et tie paaldâst lâi mottoom smavvâ kävppi. Mun moonnim tohon siisâ já čielgejim vyebdei jieččân čuolmâ.  Sun eeđâi tállân: ¶
- ¶
Joo, puáđi siisâ peri. Taan käävpist mij kale vyebdip nolláid. ¶
Mun imâštâlškuottim: ¶
- ¶
Maht sun puovtij tiettiđ, et mun uuccim nolláid? Mun jiem lam ettâm sunjin, et mii numerijd tien säärjist vááilui… ¶
Nissoon moonâi mottoom ilddee tuáhá já poltoškuođij. Noláh iä lam hirmâd älkkees saajeest. Sun koolgâi puoh tävirijd pajediđ ilddest já lyeštiđ lättei ovdilgo noláh kávnojii. ¶
- ¶
Täst te kolá muu ubâ ijjâ, mun pahudim. ¶
Te sun paifakkist ilosmij: ¶
- ¶
Ij kuulâ! Taa toh noláh láá! Mut toh kale váhá mäksih… ¶
Sun lijjii muáddi pakkeet kieđâstis. ¶
- Já mast sun tieđij, et mun tarbâšim kyehti nolá... ¶
Mun koijâdim nolái hade. Nissoon västidij: ¶
- ¶
Iä toh jiešalnees maiden määvsi, mut táhádâssân tast, et tun macâttâh taid, mij tarbâšep love euro táhádâsmáávsu. ¶
Muu mielâst tot lâi komálâš. Mun liijká koivum jieččân paŋkkikoortâ já aigum mäksiđ love euro táhádâsmáávsu.  Ij tot nuuvt mielâttes tiivrâskin lamaš. ¶
Mun koivum paŋkkikoortâ pursâstân já mävsiškuottim. Tot-uv lâi komálâš. Käävpist lâi nuuvt sevŋâd, et jiem uáinám korttâautomaat numerijd. Koijâdim, puovtij-uv nissoon cokkiittiđ tommittáá čuovâ, vâi uáináččim. Sun moijái ustevlávt já lopedij. ¶
Ko čuovah cokkânii, muu paŋkkikorttâ lâi lappum kieđâst. Mun imâštillim, et kuus totkis šoodâi. Nissoon keejâi munjin suámálávt: ¶
- ¶
Uusah-uv tun maidnii? ¶
- ¶
Mun uusâm jieččân paŋkkikoortâ, mun čielgejim. ¶
Tehân te vyebdee čielgiiškuođij: ¶
- ¶
Taan käävpist puáhtá uástiđ paartijd. Tääbbin päärtih ain kiärdášuveh. Jis lii vistig ohtâ pärtti, tego tust, te toos oolâ finnee smavvâ táhádâsmávssoin ain nube. Ton maŋa toh láá kyehti. Tust meiddei láá tääl kyehti päärti. Tust ij lah ijjâsaje, ige tust lah paŋkkikorttâgin innig. ¶
Mun keččim nissoon jurbâ čolmijgijn. ¶
Sun joođhij: ¶
- ¶
Ij-uv lah-uv iimâš já oomâs? Puávtám-uv mun vala palvâliđ tuu mahtnii? sun koijâdij. ¶
Mun uuccim uuvsâ olgos, mut tääl tot-uv lâi lappum. Muu uáivist juurâi tuše ohtâ juurdâ: maggaar komálii sajan mun lijjimgin jieččân pieijâm? ¶
Eennâmpállu lii puohháid tuš ohtâ. ¶
Mist lii čääci, mulde, Piäiváš já pargomohtâ. ¶
Keigii ain puohháid išedeijee kieđâ. ¶
Tot addel maailm ulmuid šiev mielâ. ¶
Tipšo elleid, šeešti čääsi, istâd maŋgâ muorâ. ¶
Toin naalijn tun anah maailm pyereestpiergiimist-uv huolâ. ¶
Šeešti luándu, uđđâsistane tiiŋgâid eivi. ¶
Ele tego jyehi peivi ličij puoh tergâdumos Eennâm peivi. ¶
Jurg, ML Olthuis; ¶
https://www.pinterest.com/tdelony/science-poems/ ¶
Valdum 16.4.2020 ¶
Puáris indiaanmainâs mield tälvi lâi puátimin. Puohah elleeh pargeldii iđedist eehid räi já čuákkejii purrâmuš aitijdis täälvi várás. Tuše káránâs njuškiistâlâi ilolâžžân källei alne já makkuuttij iärásijd. ¶
Poođij korrâ tälvi, já puoh elleeh rettâdii evvisijdiskijn, mut káránâsâst ij lam mihheen maid puurrâđ. Káránâs vuolgij vyeligâžžân kerjidiđ. Kuobžâ oođij lussâdávt. Uárree juurâi tego hamster terhoidiskijn já pähkinijdiskijn, já tot mooitij káránâs läškivuođâst ige adelâm oovtâgin jiiváá káránâsân. Ige kihheen ereskin elleid adelâm maiden, pic jorgettij káránâs uuvsâs tyehin. ¶
Nuuvt te káránâs poođij vuorâččâs tupán. Káránâs hoksái rammuuđkyettiđ vuorâččâs tast, mon čepis lávloo taat lâi. Vuorâččâs jiäráskij ige annaam jieijâs nuuvtkin šiev lávlon. Mut káránâs joođhij rammuumis já iävtuttij vuorâččâsân, et taat koolgâi orniđ juuhlijd. Juuhlijn vuorâččâs puávtáččij lávluđ já faallâđ puohháid purrâmuš. ¶
Vistig vuorâččâs vuástálistij, mut ko káránâs joođhij rammum, te ruápsudeijee vuorâččâs jurdâččij, et ličijhân tot suotâs lávluđ-uv já šoddâđ pegâlmâssân. Nuuvt te vuorâččâs mieđâi já lopedij orniđ juuhlijd. Já káránâs jutâlij táttumin ubâ meeci vievâ vuorâččâs juhlijd. ¶
Já juhleh šoddii-uv. Puohah purrii kalas, káránâs alemužžân já snielâhumosin – vuorâččâsân ij pááccám ohtâgin muállu. Vuorâččâs ij kiergânâm purâdiđ, tastko sun láávlui nuuvt ennuv, et ehidist ton čuddust vuolgij tuše mavresteijee rávudem ”krááh”. ¶
Čuávuváá iiđeed vuorâččâs vuordij, et tääl pelestis iäráseh povdiiččii suu purâdemkiŋgáráid. Mut puohah iäráseh puávdejii tuš káránâs, tastko káránâshân tot lâi lamaš kote sii-uv lâi povdim, já toin naalijn puohah onnii suu išedin. Näävt vuorâččâs monâttij purrâmušâs já siämmást vala jienâs-uv, ige tot ton maŋa lah áppádâm lávluđ. Purrâmušâs vuorâččâsriäpu lii ton maŋa karttâm haahâđ várdáástâlmáin ulmui nuurhijn já tuŋgijái alne. ¶
Jurgâlum suomâkielâst: ¶
https://www.tunturisusi.com/korppi/sivu2.htm . Valdum 30.4.2020. ¶
Sänilistoin adeluvvoo suomâkiel oire-sääni vaastân tavdâmerkkâ, mii lii uđđâ sääni. Mon ennuv tom tuođânálásávt taarbâš? Mun iskim motomij ovdâmerhâigijn, maht mun eđâččim ääši sämikielân. Puáđus lii, et mun jiem ohtiigin tarbâšâm tavdâmerkkâ-sääni. Sämikielâ lii tuárvi riges, et tonttáá piergee. ¶
Talle ko olmooš mana tuáhtárân, ij lah tárbu kevttiđ ”oire”-sääni, mut láá eres idiomeh, maht tiäđuštâllâđ ulmuu vajo (1): ¶
1)    Minkälaisia oireita sinulla on? ¶
-      Maggaar vajo tust lii? Maht tun vajah? ¶
-      Maggaar lii tuu tavdâkove? ¶
-      Kogopeht tust unohist / poovčâst? ¶
-      Mii soojijd tust lii raše? ¶
-      Muštâlba, magaráin aššijn tun lah joođoost! ¶
Jis vuod lii tárbu adeliđ ohtân liston mottoom vääivi tobdomeerhâid, puáhtá sárnuđ jo-uv vääivi X tobdomeerhâin teikâ tuše meerhâin (2-3): ¶
2)    Aivotärähdyksen yhtenä oireena on tajunnan menetys. ¶
Vuoiŋâšspiđgám ohtân merkkân (teikâ tobdomerkkân) lii jámálgem. ¶
3)    Tavallisimmat eturauhassyövän oireet: (listo) ¶
Táválumoseh ovdâráksápurâstaavdâ meerhah: ¶
Motomin oire-sääni kovvee tom, et olmooš lii illávaje / illáelen (4-6 ): ¶
4)    Tartunnan saanut palasi Itävallasta sunnuntaina, ja hänen oireensa alkoivat seuraavana päivänä. ¶
-- njuámmum finnim olmooš maacâi Nuorttâvääldist pasepeeivi, já sun tubdâškuođij jieijâs illáellen /illávaijen čuávuváá peeivi. ¶
5)    -- työntekijä ei osannut epäillä koronavirustartuntaa oireidensa aiheuttajaksi ¶
-- pargee ij máttám epidiđ koronavirusnjuámmum jieijâs illáelleem / illávaijeem suijân ¶
6)    Sairasta lievät oireet kotona - terveydenhuolto auttaa vakavista oireista kärsiviä ¶
Jis jieh lah meendu illávaje / čuuvtij puocâmin, puávtáh puoccâđ pääihist – tiervâsvuottipšo iššeed viärráht pyecceid. ¶
Motomin vuod oro lemin tárbu miäruštâllâđ taavdâ vuáđulubbooht, talhâstiettuu uáinust. Tallegin oire-sääni ij taarbâš sämikielâst. Sämikielâst tubdâđ-verbâ teikâ miinii eres tobdoid labdâseijee veerbâid + tavdâ muštâl tom, et lii miinii vaaivijd (7 – 8): ¶
7)    Vältä lähikontaktia muihin, jos sinulla on hengitystieinfektion oireita. ¶
Veelti aldakontakt iärásáid, jis tuubdah, et tust lii lenccu. ¶
--, jis tuubdah, et tust lii vuoiŋâmuáli-infektio (oro lemin virgálub kielâ). ¶
8)        Jos sinulla on lievän hengitystieinfektion oireita, kuten nuhaa, yskää, kurkkukipua, lihassärkyä tai kuumetta, lepää ja sairasta rauhassa kotona. Pysyttele kotona, kunnes oireet loppuvat. ¶
Jis tust ucánháhháá kulluustâl nuárvui, tust lii kuorsâttâh, čuudâ lii raše, tuubdah teehijn pohčâsijd teikâ tust lii kumeštâs, puosâ ráávhust pääihist. Oro pääihist tassaažân ko tuubdah jieijâd tiervâsin. ¶
Liäibumvalmâštâlmeh ¶
Muorâsáhhájeijee já muorâčyellee juovlah! Taid mun vistig jurdâččim ko uuccim taanjuovlâsii pajaldâsreeseept neetist. Muu juovlâmielâ lâi taan ive tego ákšoin čuolâstum, nuuvt et tien tááhust halijdim, et reeseept  suápá muu juurdâmaisemijd. Taan jurduu tyehin tot lappum juovlâmielâ oroi lemin! ¶
Mun kavnim kyehti šiev reeseept: juovlâčieskâs já juovlâpiälhu. Kuohtuuh urruu šiev pajaldâssân, já nuuvt te keevâi, et mun jiem máttám valjiđ. Vistig mun halijdim čieskâs, mut meiddei piälkku kiäsutškuođij eenâb já eenâb. Nuuvtpa mun meridim rähtistiđ taid kuohtuid. Mut muu räähtistmist šoodâi suullân ubâ peeivi urkko, hyenessiähá miänástussáin. Muu liäibumist keevâi tuottân Murphy laahâ: jis miinii aašijd puáhtá moonnâđ puástud, te tot tuođâi-uv mana puástud. Ige ääši ollágin táiđám išediđ totkin, et mun jiem lijkkuu liäibumân, veik rähistâm-uv mälistem ton-uv oovdâst.  ¶
Valmâštâlmijn mun lijjim šiev liäiboo. Mun luuhim pyereest reseptijd já keččim, moh amnâsijd must lijjii já maid mun kolgim vala uástiđ. Juovlâpiälkun mun tarbâšim teevdân mascarpone já rahka. Toh must iä lamaš. Juovlâčieskâsân onnui rahka lasseen meddei lahcâ, mon mun lijjim jo uástám käävpist eledijnân. Mascarpone ij lam aldemuu käävpist, nuuvt et mun karttim vyeijiđ kukkeláá tom uástiđ. Tien nube káávpán lâi kyevti kilomeetter mätki. Siev peellin lâi tiäđust-uv tot, et puohtim mottoom verd lihâdiđ, ko moonnim toho pyeráin. ¶
Hollandist lii ohtâ väivi: laktoosttes purrâmušah iä kavnuu valjeeht. Luhhoost kuittâg majemui aigij taid uáiná ain eenâb kaavpijn. Já tien nube käävpist mun kavnim mascarpone já meid laktoosttes rahka! Lijjim luholâš. Puohmuđusijd máávuid laktoosttes rahkan ij tiäđustkin koolgâ vyerdiđ, nuuvt et taid mun kolgim jieš siävuttiđ. Mun väljejim smakkân oomeennjuvdos, mii must lâi jo valmâšin. ¶
Čieskâsist mun jiem finnim aaibâs laktoosttes evvis, mut muu mielâst lijjim uáli alda tom. Nuuvt et kale mun tom puohtim puurrâđ. Kuohtuid reseptáid koolgâi pieijâđ laktoosttes rahka, nuuvt et ostim tom kulmâ stuorrâ litterpele puurki já moonnim tutâvâžžân pááikán liäibuđ. ¶
Mun algâttim liäibumijdân juovlâčieskâsist. Ton ponnen lâi táválâš kiessum toortu täigi, mii ij lam väädis rähtiđ. Ton tevdui onnui lahcâ-rahka-siävuttâs, mon mun rahtim siämmáá ääigi ko kiessum torttu lâi possuumin uuvnâst. Siämmást mun rahtim tevduu meiddei jieččân juovlâpiälkun, moos meiddei onnui rahka. ¶
Mut mottoom suujâ tiet muu teevdâ oroi eresmuđusâžžân ko táválávt. Tot lâi mahtnii čáccáb. Muu mielâst suijân ferttij leđe tot ko mun lijjiim lasettistâm oomeennjuvodosist raahkan. Tot lâi kale aaibâs pyeri mudoi, ko mun tom smakkiistim. Liijká mun meridim kevttiđ taam siävuttâs tágárin čieskâs já piälhu tevdimân. ¶
Ko čieskâstorttu lâi possum, mun kiesâstim tom rullán tego táválávt-uv já pieijim tom čuáskuđ. Fievridim tom olgos peevdi oolâ, tastko mun tarbâšim eres liäibumân saje kievkkânist. Mut muu lukko ij pištámgin nuuvt kuhháá: ko mun suullân tijmepele siste kuovllistim olgos, te huámmášim, et eidu lâi arvam. Karttim huápust viežžâđ rulá siisâ, amas tot njuoskâđ já pillâšuđ. ¶
Čieskâsrullá lâi kuittâg čuáskum jotelávt olgon, já nuuvt mun peessim lehâstiđ jieččân kiesâlduv já levâttim ton oolâ tevduu. Tot moonâi pyereest. Mut muu lukko ij pištámgoin nuvâhánnáá. Tot nuuvâi toos, ko kolgim kiessâđ tevdum rulá kiddâ, mučis kiessum torttun. Suullân siämmáá muččâdin ko reseptist-uv, jis ij jo čuuvtij pyerebin. Talle mun huámmášim, et teevdâ lâi tuođâi-uv meendu njuoskâs já meendu lussâd. Tondiet rullá ij pissoomgin kiddâ pic rottâsij kaskoo áávus – vala fasteeht paajaabeln. Mun tedâččim tom kiddâ nuuvt pyereest ko puohtim, mut ij tot nuuvtkin pyereest išedâm. Smavvâ pittááš tast paasij hárráđ áávus. Muu mielâst tot ij kuittâggin lam mahten varâlâš, tastko toos oolâ pieijuuččij vala lahcâ. Ton tááhust kihheen ij uáináččii luoddânem, nuuvt et puáđus ličij kuittâg-uv purâttettee. Majemuš hervâttem ličij kuittâg eskin ittáá peeivi huolâ, nuuvt et onne tast ij tarbâšâm tađe eenâb perustiđ. ¶
Čuávuvâš hástu lâi juovlâčieskâs pajedem meddâl peeldi alne. Tastko teevdâ lâi tommittáá njuoskâs, tot toovâi meiddei muu čieskâs lussâdin. Tom ij puáhtámkin lihâttiđ kuussân. Mun karttim uigâđ ubâ čieskâs puolâščuukán peldijn. Kijttâlim jieččân kale tast, et lijjim luhhoost ráhtám tom peeldi oolâ, nuuvt et toin naalijn tom lâi älkkee sirdeliđ. Pic et tääl te muu peldi lâi kiddâ puolâščuhheest mottoom tiijme. Luhhoost juovlâpiälhu rähtimân ij tarbâšâm peeldi ollágin. ¶
Čieskâs lâi tääl kolmâsist, já mun puohtim rähtiškyettiđ juovlâpiälhugis. ¶
Kákkupone lâi älkkee rähtiđ, mut tot lâi kale hiđes passeeđ. Pasemân kuulâi ubâ tijme. Siämmáánáál ko čieskâsáin-uv, meiddei kákkupone koolgâi tipteđ ráávhust čuáskuđ vuormâst. Passeemvuormâ koolgâi vala leđe olluv. Luhhoost must lâi ohtâ ollâ vuormâ, veik tot ij lamaškin aaibâs hiäivulâš taan pasemân: muu vuormâst lijjii kulmâ tääsi. Mun liččim tarbâšâm taggaar vuormâ, mast ličij lamaš tuše ohtâ tääsi. Taat kákkuponne ulâttij passeem maŋa pyereest kyevti táásán, já tot uási mii viigâi olleeđ kuálmád táásán, hárrái suámálávt. Taan uásist paccii fastes roobdah, moh jiešmeidlist koččii meddâl tállân passeem maŋa. Toittáá-uv kale piergij pyereest, ige kákku luhhoost moonnâm piilán tondiet. ¶
Mut čuávuvâš liäibumpärtti lâi jo vyerdimin uuvsâ tyehin, ko poođij äigi komettiđ kááhu meddâl vuormâst. Kákku ij luovânâmgin, veik mun maid porgim, vistig várugávt já ton maŋa váhá korrâsubbooht! Täigi lâi tommittáá suohâd, et tom lâi lamaš väädis leškiđ vuormân. Vuáimálub šluvgem maŋa kákku luovânij tuše nube roobdâst mut ij ollágin nubbeest. Mun aštus sáhhááškuottim piälkkukááhu nijbijn togo, kogo tot lâi val kiddâ vuormâst. Mun irâttim leđe várugâs, amas mun pillediđ ubâ vuormâ.  Mut muu sáhhám ij moonnâmgin nuuvt mudágávt tego mun lijjim smiettâm. Kákku kale luovânij vuormâst sáhhám maŋa, mut ohtâ stuorrâ pittá paasij kiddâ vuormân. Nuuvt te muu juovlâkákku lâi taggaar tego tast ličij kiinii stuorrâ pitá käskistâm. Ij ávttám eres ko luovviiskyettiđ kiddâ pááccám pitá sierâ. Viehâ pyereest tot vuolgij-uv vuormâst, pic kyehti ucceeb pitá paccii ain kiddâ. Taid ij finnim mahten luovâs eereeb vuormâ kääsitmáin. Taan tove mun lohđuttim jieččân, et eidu tiet peeli kááhust mudoi-uv pásáččij vuoluupeellin, nuuvt et tiei pitái váilum ij mahten huámášiččii peevdist. Já uáli táválâš lâi, et kákku ij ubâ pittán puáđáččiigin taldrik oolâ tom čuopâdijngin. Mun aštus čuákkejim luovâs pittáid nuuvt pyereest ko puohtim já pordim taid káákun kiddâ. Toh tarvanâddii-uv, tastko kákkuponne lâi tommittáá assaa. ¶
Čuávuváá tove mun lijjim eeđeest káhhoin talle ko mun kolgim čuoppâđ kákkupone kuulmâ uásán já kolgim tevdiđ kyehti kooskâ. Eidu lijmim keežild kááhust luovvânškuottii suámáliih smavvâ pitáh já muáluh, nuuvt et kolgim vala nube kerd iskâđ lijmiđ taid sajasis. Taan tove paccii kale stuárráábeh rääigih kááhu siijđon. Mut toos-uv lâi tiäđust-uv liäibost čuávdus: piälkku tarbâšij hiäivulii maisem, nuuvt et puđâldiččim eidu tien sajan valjaaht smavvâ kuobbârijd marsipaantääigist. Taamgin päärti ij kihheen uáináččii valmâš kááhu alne. ¶
Tastoo mun tevdiškuottim kááhu. Mun huámášim, et tot jeggijuŋŋâhillo, mon mun lijjim smiettâm teevdân, lâi-uv jo moonnâm puoh juovlâčieskâs tevdimân. Nuuvtpa mun tuáppejim skaapist vađukkâshilo já njuvdim tom kááhu oolâ. Tastoo lâi äigi väldiđ tien tevduu, moos mun lijjim siävuttâm mascarpone já rahka. Taat-uv lâi uáli jo čaccáá. Lijjim kiävttám jo puoh rahka, nuuvt et kejâškuottim pyerebeht rahkapurkijdân. Mun huámmášim, et tothân ij lamaškin rahka, maid mun lijjim kiävttám,  pic laktoosttes juuguurt! Puurkih lijjii lamaš käävpist paldâluvâi, já mun lijjim toppim puástupuurkijd! Tääl te meridim, et jiem njuoskâdiččii kááhu ollágin. Jeđe rähtistim maissijáávuin suvrâs, moin finnejim mascarpone-juuguurttevduu suohâdubbon. Tot luhostui-uv. Já maŋeláá ko jurdâččâm, te taat lâi-uv uáli jo luhostum čuávdus, já kákku lâi njäälgis. ¶
Mut vala lâi ohtâ čuolmâ čuávdimnáál. Mun kolgim finniđ jieččân juovlâpiälkun hiäivulijd seeinijd, váhá tego pessi te. Nuuvt te mun suddâdim vielgis suklaa já leškejim ton peeldi oolâ, mon mun tääl postim väldiđ maassâd puolâščuhheest, Mut mottoom suujâ suklaa pisoi timesin. Tot ličij kolgâm koorrâđ aaibâs viste liegâsvuođâst. Mun uigâdim tom-uv puolâščuukán mottoom tiijmán, já ton maŋa tot kale tiäđust-uv jiäŋui já tom lâi älkkee tuáijiđ maŋgân pittán já pardeđ kááhu pirrâ. Máálájim toos vala oovsijd ruškis suklaast kahvâláin. Já kááhu oolâ mun leškiistim loopâ mascarpone-juuguurtsiäivuttâsâst, moos lijjii lasettum maissijáávuh. Tot luhhoost pisoi pyereest kááhu alne ige kulgâm kuussân. Taan siävuttâs oolâ mun tiällájim hervân stuorrâ soorijd. Čuolmân lâi ain kááhu vuoluubeln leijee räigi, mii liijká oinui. Eidu toos mun rahtim šiev tuovŋâs: mjun puđâldmin mučis ruánáá sino mandelmassaast já ton oolâ vala smavvâ kuobbârijd. Nuuvt te muu kááhu kosmeetlâš feilâ lâi tievâslávt lappum! Taat kákku lâi-uv čuávuváá peeivi nuuvt pyeri já njäälgis, et tot purrui puoh. Ulmuuh purrii vala kuobbârijd já sino-uv. Já sij purrii meiddei tien kosmeetlii feeilâ, mon kihheen ij uáinám já mast ohtâgin ij valagin tieđe maiden. ¶
Čuávuváá peeivi, adai juovlâpuurâdmân vyelgidijn mun aštus valdim juovlâčieskâs puolâščuhheest. Tot lâi tääl pyereest jiäŋŋum já tom lâi tääl älkkee lihâttâllâđ. Mun tiällájim tom vistig pahvitaldrik oolâ, mon mun määđhi várás pieijim vala passeempeeldi oolâ. Toin naalijn tom ličij máhđulâš jođettiđ. Já talle koolgâi tiäđust-uv vyeijiđ siämmáá kuuloold ko ránnjá-ákku, kote vuájá jieijâs Suzuki Altoin hitásubbooht ko mun tuolmâmpyeráin suu paaldâst. (Muoi láán taam motomin iskâm, ko leen jottáám siijdâ kuávdážân.) ¶
Kuulmâ vaartâ automääđhi maŋa mun aštus kuovllistim jieččân čieskâsân. Tot lâi sudâškuáttám, já nuuvt te lâi keevvâm, et määđhi šluvgem keežild tot räigi, mii lâi pááccám ton paajeeb uásán, lâi oppeet áávus, já tot lâi rottâsâm eenâb ko vyelgidijn! Mun aštus várugávt tedâččim tom uđđâsist kiddâ, ko lijjim vistig poossâm kieđâidân. Mut ij taatkin tiåđustkin mihheen stuorrâ paartijd lamaš. Juovlâčieskâs oolâhân puáđáččij ain tot lahcâkerdi, nuuvt et tiet rottâsem kale pásáččij laavcâ vuálá, ige ohtâgin tom tobbeen vovjâččii. Já ton oolâ mun meridim pušteđ vala sillee čoođâ kaakaojáávuid, moh lopâlávt luávdáččii taam kosmeetlii feeilâ. ¶
Juhlesaje kievkkânist lâi meendu uccáá saje, nuuvt et mun kuođđim kuohtuid pajaldâsâidân kolmâ ááitán. Pieijim taid tuárvi pajas kale, amas táálu peenuv njiellâđ taid pottâsis. Tomhân mun jiem eisigin eidu tääl lam vyerdimin. ¶
Já nuuvt te lijjii juovlâmáláseh. Ubâ suuhâ lâi tobbeen, já juáháš lâi mälistâm puurâdmân maidnii. Lijjii käneh, loováh, kaalah, potáseh, salatteh. Ij váilum innig mihheen eres ko muu pajaldâs. Nuuvt te mun vuolgim viežžâđ pajaldâsâid ääitist. Tastko must iä lamaš nuuvt ennuv kieđah, finnejim skippáár-uv: mottoom uápisolmooš, Henk, vuolgij munjin skipárin. Sun lâi stuorrâsiähá olmooš, kii poorgâi muorâkärdifirmaast ige sun kuássin palaskâm luándupittáin. Sunjin-uv muorâfáddá káhhoid heivij pyereest. ¶
Já nuuvt te muoi toppiistáim pajaldâsâid. Mun valdim juovlâčieskâs, Henk kuodij juovlâpiälhu. Já nuuvt te keevâi eidu TOT, maid mun jiem kuássin lijjii halijdiđ tábáhtuđ. Olgon poođij korrâ pieggâspälli, mii paifakkist possoolškuođij pááppár meddâl muu čieskâs alne. Mun keččâlim toppiđ kiddâ pävirroobdâst, mut tot ij išedâm maiden. Mun pevhištuvvim, ko pieggâspälli possoolškuođij muu passeempeeldi-uv já toppij tom. Já nuuvt te keevâi, et ton alne leijee pahvitaldrik – já ton alne muu juovlâčieskâs – čierâstškuođij enâmân. Jiem pastam taid mahten orostittiđ. Já nuuvt te muu fijnâ čieskâs koočâi enâmân, puohrâkkân! ¶
Mun ruhâdâlškuottim majaskulij. ¶
Henk poođij toos paaldân já ooinij, maht lâi keevvâm. Vistig muoi povvâstáim nuuvt et toos kužâdâđáim. Čieskâs lâi kale koččâm enâmân, mut taan tove – iimâš kale – olmâ kulij! Já stuárráámus uási tast lâi ain pahvitaldrik alne! ¶
Henk reagistij jotelávt. Sun ooinij siämmáá ko mun-uv. Mun lijjim čuoppâm motomijd smavvâ pittáid sierâ, nuuvt et finniiččim tain šiev oovsijd čieskâsân. Toh pitáh lijjii tääl kirdelâm tabeláá. Já muu stuorrâ čieskâs, mii lâi määđhi ääigi luoddânâm, lâi tääl rottâsâm aaibâs áávus! Lâi šoddâm hirmâd fastes pajaldâs. ¶
Jieš murâštim čieskâs surgâdis loopâ. Puoh tom stuorrâ liäibumvääivi maŋa tot leggiistuuččij lyeniliitán! Mun smiettim, et lijjim tušij tiet uáinám hirmâd stuorrâ vääivi pajaldâs rähtimist. Tot ij lam ollágin suotâs. ¶
Mut siämmást Henk, luánduolmooš ko lâi, toimâškuođij. ¶
- ¶
Kulâ, ij eeti lah ollágin tággáár! sun pahudij já keigij munjin juovlâpiälhu. ¶
Sun čokkiistâlâi enâmân koččâm čieskâspittáid stuorrâ kuámmirijdiskijn. Suu kieđah lijjii aaibâs kááhust. ¶
- ¶
Tun čuopâstah taam enâmân kuoskâttâm robdâpitá meddâl kievkkânist! sun čaaitij. ¶
Mun hirmástâllim mut sun orniistâlâi lase: ¶
- ¶
Mudoihân tot kákku ij lah kuoskâttâmgin enâmân! sun páávui. ¶
- ¶
Já čuopah uđđâ smavvâ pittáid hervân tien nube keejist! Mijjân páácá tuárvi kákku ton maŋa-uv. Mist lii tuárvi ko lii taat-uv juovlâpiälkku vala, sun joođhij. ¶
Já ovdilgo mun lijjim čaranâm päärtist, Henk lâi čokkiistâm ubâ čieskâs, já jiešalnees vuossâmuu keerdi tot oroi čaposubbon ko kuássin ovdil. Sun kuodij čapo čieskâs siisâ já mun valdim juovlâpiälkkukááhu. Poollim tiäđust-uv tast, et tot-uv kočâččij enâmân siämmáánáál ko juovlâčieskâs-uv. Luhhoost nuuvt ij kuittâg keevvâm, veik tubdim kale, et munjin šoodâi mottoommuđusâš “kähvikoppâneuroos”. ¶
Henk tuálvui čieskâs kievkkânân, čuopâi tast jieš hiäivulijd pittáid meddâl, jeđe avžui muu pardeđ laavcâ ton oolâ. Mun smiettim et koolgâm-uv tom porgâđ vâi joskâđ. Mut mun mottoom suujâ tiet jotkim. Tot moonâi pyereest kale. ¶
- ¶
Já nuuvt te čiävláájin Henk kuodij čieskâs juovlâpiävdán. Puáđus lâi kale hirmástuttee mut hirmâd muččâd. ¶
- ¶
Mut toh kákkupitáh enâmist, mun culijdim Henk piälján. ¶
- ¶
Tot ij lah mihheen čuolmâid, Henk culijdij maassâd  já njurgij pennuusis. ¶
Peenuv ruotâi oskolâžžân išedis kuuvl. Jávottáá Henk luoštij pennuu olgos. ¶
- ¶
Tehân te láppojeh pyereeb njáálmán toh-uv kákkupitáh, ige kihheen taid kuássin uáini! ¶
Henk poođij maassâd kievkkânân. Mun te hirmástâlân keččim, ko Henk falâdij pajadâsâid piävdán. Ulmuuh valdii pittáid taldrikkees oolâ čieskâsist já puurâdškuottii. Mun puurrim meiddei jieš tast jiemge luhhoost huámmášâm maiden epitáválijd. ¶
Mut talle kiinii koijâdâlškuođij must reeseeptkis. Sun eeđâi. ¶
- Taat lii šiev kákku kale! Moin naalijn tun lah finnim toos tágárijd kristalpittáid? Aaibâs tego muotâ teikâ jieŋâ já toi siisâ tágárijd čunnui tijppâsijd njaalgâ pittáid? ¶
Henk ruáhádij jeđe iiskâi toollâđ muáđuidis táválâžžân. Mun keččim hirmástâlân, mut sun čielgiistij: ¶
- ¶
Uáináh-uv, taas láá kevttum ruškis sukkâreh. Taat tiŋgâ lii pieijum puolâščuukân, já tast toh kristalleh puátih. ¶
Nubbegis kyessi pahudij: ¶
- ¶
Mun jiem kale kaavnâ täst maiden tagarijd! Lii-uv tiet njaalgâ uási tuše tuu purrâmušâst? ¶
- ¶
Jáá, tääl te mun-uv kavnim tieggáár pitá! Taa! Mun meid smakkiistâm! ¶
Já sun še rammui eromâš šiev čuávdus, moin naalijn juovlâčieskâs lâi valmâštum. Suoi puuráin vistig čieskâspitáidis jeđe sirduin čuávuváá palaldâssângis já valdijn pitá juovlâpiälhustkis. Tot luhhoost lâi aaibâs oornigist muu peeleest. ¶
Mun smiettim hirmástâlân jieččân reeseept, moin naalijn juovlâčieskâs lâi finnim ekstra njaddoid.  Já mun smiettim et mun liijká liččim kolgâm orostittiđ Henk. ¶
Reeseept koijâdeijee nuáiguttij uáivis jeđe ain rammui  tutâvâžžân, mon šiev liäiboo mun lijjimgin lamaš já mon njaalgâ já eromâš njaddoid mun lijjim kavnâm jieččân pajaldâssáid. Uážuččim čuávuváá ive-uv rähtiđ siämmáid evvidijd. ¶
Munnust Henkijn lâi ain syeligâs reeseept, mon tuše muoi juovlâkuosij juávhust tieđijn. Já suu peenuv tiäđust-uv meiddei. Muoi muorâčyelleeh já sáhhájeijeeh iän tiäđustkin muádi paijeelmiärálii čunoičalmeest suorgânâm. ¶
Tilaa: ¶
Blogitekstit (Atom) ¶
Mondiet lätteetivvoo iä ovdil koččom ¶
Sun poođij talle esken ¶
ko orroomviste lyevdilättee eelij jo ¶
šievnáál jieijâs eellim ¶
leggistâdâi liävuttemeht tállân ko kiinii lavkkij ton oolâ ¶
pevdi hiäilui ¶
nuuvt et käähvi stircoi koopâst ¶
ige čääcigin táttum pissoođ laasâst ¶
Mun šyehkittâm ¶
uuvsâ tyehin skuálkuttâllee juovláid ¶
já toos et kolgâččij hervâttiđ juovlâmuorâ ¶
jiemge mun mahten kaavnâ juovlâheervâid ¶
jieččân tijmáá vuorkkim maŋa ¶
Kietân sáttojeh tuš posâlum uárbissuháh seehâ tievâ ¶
já forgâ huámášâm ¶
et skaapi sukkáloová lii kuárus ¶
Ete koolgâi-uv sattuđ ¶
jiemhân mun lah porgâm uárbissuhháid maiden ¶
maailm ááigán ¶
Must lii lamaš pyereeb-uv pargo ¶
Mahtsun jis mun tääl pyerediččim tavijdân ¶
kuáivuččim skaapist juovlâpäädi ¶
hervâttiččim-uv muorâ uárbissuháigijn ¶
siämmáánáál ko mun hervâttâm muorâ suklaatasnijgijn ¶
maid kalga stuorrâ vaivijn uuccâđ ovsij kooskâst ¶
Maht jis mun orniiččim-uv eromâš juovlâilo ¶
kyehti suháiuuccâmkišto ¶
Vuossâmuu vyeittee ličij tot ¶
kote kavnâččij enâmustáá sukkápaarâid ¶
já nube vyeittee tot ¶
kote kiesâččij sukkápaarâid jotelumosávt uccâ pakettij siisâ ¶
já čáláččij pakettij oolâ rievtis omâsteijee noomâ ¶
já finniiččij suhháid vuod šiev oornigân ¶
Puohah uážuččii šiev juovlâskeeŋkâ ¶
lieggâ juolgijd kuhes ááigán ¶
Taigijn suháigijn moh ain pásáččii uárbisin ¶
puávtáččij juhlođ veik avalijd juovlâid ¶
aainâs-uv tassaažân ¶
ko puoh suháh mahtnii motomin lappuuččii muorâst ¶
Mondiet lätteetivvoo ij lam ovdil kuččum ¶
Sun poođij talle eskin ¶
ko orroomviste lyevdilättee eelij jo šiev muudon ¶
jieijâs eellim ¶
soolhij liävuttemeht tállân ko ton oolâ lavkkij ¶
pevdi hiäilui ¶
nuuvt et käähvi stilčoi koopâst ¶
ihe čääcigin innig táttum pissoođ laasâst ¶
4 ¶
Juovlâäijih iiskâi suoskâđ leeibis, mut tast ij puáttám mihheen. Suu ovdâpäneh povčâgii já suijii suámálávt olgos njäälmist. Juovlâákku suorgânij: ¶
- Ju-, Juovlâäijih-rähis! Mii tunjin lii tábáhtum? Tuu päneh iä lah oornigist! ¶
Tom Juovlâäijih jieš-uv tuubdâi. ¶
- Tom tiet suámálâš naver tieđij, sun eeđâi. ¶
- Mii naharijd tot lâi? Juovlâákku koijâdij. ¶
Já nuuvt te Juovlâäijih muštâlij uánihávt peinijáástis. ¶
- Tietivettee-uv tuoi tast maiden, toontuh Tuámmir já Vildáá? Juovlâäijih koijâdij. Tuoi láid muu paaldâst ko mun koccájim. ¶
Mut toontukyevtis puštijn uáivis. Suoi iävá maka tiättám masten maiden. ¶
- Tun kal ferttiih pyecceiviäsun moonnâđ, Juovlâákku toimâttij já usâškuođij puhelimis. ¶
Juovlâäijih lâi purâdemkooskâst. Sun keejâi vuáruttuvâi taldrikân já Juovlâáákun. ¶
- Mun vistig purâdiččim, Juovlâäijih pahudij já uuigâi kahvâl njálmásis. ¶
Mut ij suu puurâdmist mihheen puáttám. Päneh povčâstii. ¶
Juovlâááhu mielâst sun koolgâi tállân joskâđ puurâdmist. Tieđe veik päneh tast vala eenâb váivášuuččii. ¶
- Pyecceiauto puátá tuu viežžâđ, Juovlâákku almottij forgâ ko lâi savâstâllâm pänituáhtáráin. ¶
- Pyecceiauto? Mondiet tun tomgis tiilájih? Ij suigen taat nuuvt viärráás väivi lah? Kalehân mun jieš-uv toho puávtám vyeijiliđ, sun smietâi. ¶
- Ij, tun lah nuuvt tehelâš äijih, et tondiet. Päneh iä nyevt peri luovvân njäälmist. Tieđe veik tunjin ličij sattum miinii luhottesvuođâid. Jis tun jieš jieh tuše tom mušte? ¶
Já forgâ pyecceiauto vuojij šiiljon. Almaakyevtis laiđijn Juovlâäijih čokuttâllâđ auton. Nubbe kale koijâdij, ličij-uv pyeremus jođettiđ suu viällud, mut toos Juovlâäijih iä miettâm. Já nuuvt te pyecceiauto vyeijilij piilih njurgon pyecceiviäsun. ¶
3. ¶
Já nuuvt te toontukyevtis nááđoin uđđâsist Juovlâäijih kuuvl. Luhhoost Juovlâäijih njälmi lâi ain áávus já sun škorijdij tommittáá korrâsávt, et lâi älkkee porgâškyettiđ. Mut kuábáš suu paanijd talle njuolgiiččij? Tonttu Tuámmir keejâi Tonttu Vildáá kulij. Taat puuštij uáivis. Nuuvt et Juovlâäijih panij njuolgim šoodâi Tonttu Tuámmir pargon. ¶
- Tun koolgah išediđ muu, tonttu Tuámmir culijdij. ¶
Tonttu Vildáá nuáiguttij uáivis mut suu idduuh tuárgistii nuuvt et toh masa jo skolijdii oohtân. Sun tuáivui, et suu iše ij ollágin onnuuččii. ¶
Já nuuvt te tonttu Tuámmir várugávt uuigâi suormâs Juovlâäijih njáálmán. Sun tuubdâi, et kyehti vuoluupele ovdâpäne heiluu. ¶
- Toh láá kale toijum, sun culijdij. ¶
Juovlâäijih lihâdistij suámálávt, smakkiistij njálmásis uigâdum suormâ, njoomâi tom tego tuátu jeđe uuigâi jieijâs-uv suormâ njálmásis. Tonttu Tuámmir ruttij jieijâs suormâ jotelávt meddâl. Juovlâäijih mulijdij maidnii naversemistis. Tast lâi vaigâd finniđ čielgâs, mut ko pyereest kuldâlij, te sun eeđâi suullân näävt: ¶
- Meddâl toh jotosij pitáh njäälmist! ¶
Tonttu Tuámmir keejâi, maht Juovlâäijih jieš njuolgij panijdis suormâinis. ¶
Fakkist Juovlâäijih lehâstij čolmijdis já riäpčuttij taid moddii. Sun huámmášij toontukuáhtá: ¶
- Jáá, tiervâ! Mun lijjim kustoo nohádâstâm. Maggaar äšši tunnust lâigin munjin? ¶
Toontukyevtis keččâláin sárnuđ. Tonttu Tuámmir lehâstij njäälmis, mut suu čuddust ij puáttám ij maggaargin jienâ. Tonttu Vildáá tile ij lam ollágin pyereeb. ¶
Já nuuvt te Juovlâäijih sárnuškuođij: ¶
- Naah, mun tuš oođđim, mun lam aaibâs oornigist, mun jurdám, Juovlâäijih eeđâi. ¶
- Mun nievdim tuše suámálávt. ¶
Já meiddei suu njäälmist tubdui váhá suámálâžžân. Mut sun pahudij: ¶
- Tietivettee-uv, mun tuođâi-uv nievdim nuuvt suámálávt. Täst tibi ko kiergâneem, mun suáitistâm tien professorân. Must lii nuuvt suámálâš tobdo tien uđđâ noomâi tivvoomohjelm tiet. Tuáimá-uvsun tot olmânáál? ¶
Mut aaibâs tego piäluštâssân kullui kostnii kukkeláá Juovlâááhu jienâ: ¶
- Kost tij kuulmâs leppeđ? Purrâmuš lii vaalmâš! ¶
Jeđe Tonttu Tuámmir viijmâg finnij jienâs maassâd: ¶
- Naa, muoi tuoin Tonttu Vildáin poođijm koččođ tuu puurrâđ. Tun jieh kuullâm Juovlâááhu. Siämmást Juovlâákku-uv oinui puátimin. Sun pahudij: ¶
- Tiehân tij leppeđ-uv! Mun lam uuccâm tii veik mon kuhháá. ¶
- Jáháh, nahân te takkâ, Juovlâäijih eeđâi já pulttâsij suilostis. ¶
Sij vuolgii puohah siisâ purâdiđ. ¶
Juovlâäijih luágui siisâ tupán iärásij maajeeld. Sun smietâi korrâsávt. Taan tove sun smietâi-uv čuuvtij korrâsubbooht ko táválávt. Sust lâi nuuvt omâs tobdo. Jis tot veik poođij suu suámálii nahhaar tiet? Sun eeđâi eemeedsis, et puáđáččij aaibâs forgâ purâdiđ; vistig sun kuittâg jorgettičij jieijâs pargoviistán. Sun koolgâi tállân suáittiđ. Sun poltoi pápárijdis peevdi alne já uusâi professor Trast nummeer. Vijmâg sun tom kaavnâi! Sun tedâččij numerijd já kuldâlij. Puhelin čuojâi kuhháá ovdilgo professor västidij. ¶
Professor Trast lâi hiämáskâm. Sust lâi tääl kuursâ maŋa luámu, mut ko Juovlâäijih nummeer oinui, toos kale koolgâi tállân västidiđ. Já nuuvt Juovlâäijih čielgij sunjin omâs naharis. Professor mielâst-uv tot lâi uáli jo komálâš naver. Juovlâäijih joođhij: ¶
- Professor, mun kale tiäđám, et tust lii luámu. Mut juurdâš, jis ubâ Euroop párnái paketteh maneh mottoomnáál siähálâs. Tothân ličij jo aaibâs maailmluoka pärtti. Puávtáččih-uv tun kuittâg puáttiđ vala ohtii tärhistiđ, et noomâi tivvoomohjelm tuáimá olmânáál? ¶
Professor iiskâi ravviđ Juovlâäijih puhelin peht. Mut Juovlâäijih iätádui nuuvt čuuvtij, et  professor meridij puáttiđ pääihi oolâ tállân. Vistig professor  ááigui puáttiđ čuávuváá peeivi Peljituoddârân, mut Juovlâäijih lâi tommittáá liävuttem, et lâi kustoo tárbu puáttiđ jo onne. Táváliih kirdemmašineh iä eidu ton peeivi jottáám, mut Juovlâäijih lopedij vuolgâttiđ kirdeetoontus professor kuuvl já eelliđ viežžâmin suu muádi tiijme siste.  Siämmást Juovlâäijih sooitij vala kirdeetoontun já vuolgâttij suu professor kuuvl kirdemmašináin. Suáittimis maŋa Juovlâäijih oroi rávhuttuumin ucánjihhii. Tastoo sun ruvviistij čuávjis, mii jo almottij, et lâi purâdemäigi. ¶
Juovlâäijih kuáivustij stuorrâ kuvssijn potásijd já váhá ucebáin kuvssijn kastik. Taldrik roobdân sun piejâi koškeleeibi, mon oolâ sun lâi eidu levâttâm kirnovuojâ. ¶
- Áhh, puurrâmmielâ tiein peivinaharijn kale šoodâi-uv, sun pahudistij já käskistij leeibist. ¶
- Uhmm-hh, Juovlâäijih njäälmist peesâi. ¶
- Maid-ah? Juovlâákku koijâdij ko ij iberdâm. ¶
2. ¶
Juovlâäijih oođij nuuvt njálgáht, et sun ij tiäđustkin uáinám tom, maht tonttupárnáákyevtis sierâdáin suu aldasijn já tuáškoin smavvâ mailain smavvâ páálu. Suoi tuáškoin vistig tyebbiláá, mut talle sunnust oroškuođij, et lâi meendu ahheev tuáškuđ páálu tuše toontust nuubán. Tonttu Tuámmir hoksái, et ličij suotâs finniđ páálu sodâstiđ viermi paijeel. Mut sunnust lâi tállân vädisvuotâ: mihheen viermijd ij kavnum tast aldasijn. Tot lâi-uv väivi. ¶
Mut fakkist Tonttu Vildáást lâi maailm pyeremus juurdâ: Juovlâäijih hiäŋgámsuilo! Tothân tuhhiiččij pyereest viermin! Páálu puovtij tuáškuđ kuáimásis Juovlâäijih paijeel nuuvt et nubbe čuážui nube peln suilo, nubbe nube peln. Já tiäđust-uv koolgâi toškâliđ páálu várugávt nuuvt, et tot ij kuoskâttiččii Juovlâäijihân ollágin ige cuvnâččii suu. Tot lâi-uv váhá jiäráskittee spellâ. Tuostâi-uv tom ollágin porgâđ? Juovlâäijih sátáččij veik koccáđ já suttâđ! ¶
Mut toontukyevtis iävá maaššâm vyerdiđ. Vistig Tonttu Vildáá iiskâi. Sun toškâlij, já pállu kiirdij pyereest viermisuilo paijeel. Tonttu Tuámmir fattij páálu kiddâ jeđe toškâlij tom maassâd. Toin naalijn suoi toškâstáin páálu maŋgii. Tot lâi-uv eskin hävskis spellâ. Ko tot moonâi nuuvt pyereest, suoi jođhijn. ¶
Mut te sattui, et Vildáá časkem pállu kiirdij-uv váhá vyeliláá, nuuvt et tot vahâgist kuoskâi Juovlâäijih siämunân. Tien páálun Juovlâäijih kale masa jo moránij. Sun lihâttâlškuođij kieđâidis já ruvviiškuođij njuunees. Tast Tonttu Tuámmir suorgânij tommittáá, et keejâi-uv páálu tuáškudijnis Juovlâäijih kietân ige páálun. Já talle tot pärtti tábáhtui: pállu ij kirdámgin nuuvt kuhás et tot ličij olláám nube pel suilo. Tot kirdelij ---. Vuoi kaavhâd! Tothân kirdelij njuolgist Juovlâäijih njáálmán! Já Juovlâäijih njäälmist kullui suámálâš jienâ: ¶
- Krak, krak-krak. ¶
Toontukyevtis suorgânáin. Maht te jis Juovlâäijihân keevâi hyeneeht? Suoi kaađáin tom, et láin algâttâm tággáár speelâ. ¶
Mut Juovlâäijih ij valagin koccám. Sun oroi aaibâs tego ličij lam suoskâmin maidnii suámálijd, ruttiistâlâi maidnii njälmistis já leggistij páálu enâmân. Juovlâäijih škoorijdškuođij lussâdubbooht, njälmi ávus. ¶
Kaandâkyevtis láin tuođâi-uv suorgânâm. Tonttu Tuámmir lâi ruokkâd. Sun nááđui aaibâs Juovlâäijih paaldân. Nuuvt te sun kuovlâi Juovlâäijih njáálmán. Já veik sun ij mihheen pänituáhtárijd lamaškin, te sun ooinij, et njäälmist kyehti päne lijjii toijum! Tast tot suámálâš jienâ-uv lâi puáttám! Nubbe pääni oinui váhá vardemin-uv. ¶
Toontukuáhtás šoodâi eeti. Suoi kaččâláin vistig tyebbiláá ráđádâllâđ. Maid te täälgis koolgâi porgâđ? Maidniihân koolgâi tääl porgâđ! Já jotelávt! ¶
Tonttu Tuámmir lâi rehelâš. Sun iävtuttij: maht jis cuvnâččij Juovlâäijih já muštâličij sunjin puoh? Tonttu Vildáá mielâst tot ij lam šiev juurdâ. Sun ij tuostâm. Sun lâi aaibâs vises tast, et Juovlâäijih ij toos lijkkuuččii ko kulâččij, mii lâi tábáhtum. Ráđádâlmij maŋa suoi meridáin et suoi iävá cuvnâččii Juovlâäijih. Mut maht te? ¶
Talle Vildáá iävtuttij, et kolgâččij-uvsun toijum paanijd kiškettiđ meddâl. Mut Tuámmir mielâst tot lâi meendu varâlâš juurdâ. Tallehân Juovlâäijih vissásávt koccááččij já tiäđáččij maht lâi keevvâm. Já nuuvt te suoi tiptijn paanijd orroođ. ¶
Já suoi smietáin ain. Paifakkist kuohtui njäälmist poođij siämmáá ääigi siämmáš iävtuttâs: toijum paanijd koolgâi finniđ sajasis! Amahân te Juovlâäijih ij talle huámmášiččii maiden? Já nuuvt te suoi ferttijn hutkâđ juonâ, maht tot tábáhtuuččij. ¶
J ¶
uovlâäijih kavâstâlâi šiljosuilostis. Kiärpáš juurâi suu njune paajaabeln, mut ij totkin suu hettim. Sun viällái nuuvt njálgáht. Juovlâäijihist lâi keesi. Sust lijjii šoorcih jyelgist, ruopsis T-päiđi pajalist, kesiluáváttuvah jyelgist. Kuhes siämu hiäŋgái suilo ulguubeln, ige jyelgipelgigin nuuvt pyereest kammuu siisâ mattâm. Lâi pyehtiđ koijâdiđ, et lâi-uv tot Juovlâäijih ollágin. Vâi lâi-uv tot kiinii eres, kote tast viäluttâlâi.? Mut ko pyereest keejâi, te kalehân suu tiäđust-uv tuubdâi. Tyellittälli suuilost kullui škorijdem. Naver lâi ruttiistâm. Kiärpáš siäivui suu njune oolâ já vuod pajanij. ¶
Keessiv Juovlâäijih oostâi ucánjihhii toollâđ luámu, mut taat mánuppaje lâi lamaš eresmuđusâš. Sun lâi lamaš tontuidiskijn ubâ oho tiätumaašinškovliittâsâst. Onne lâi lamaš tien škovliittâs majemuš peivi. Já tondiet Juovlâäijih lâi váhá vaibâm. Mut sun lâi meiddei ilolâš tast, et tääl suu toimâttâh lavkkiiččij uđđâ ááigán! Sun lâi finnim lähjiuásáduv tiätumašináid uđđâáigásii noomâitivvoomohjelm. Tom sij lijjii eidu tontuigijn hárjuttâllâm kevttiđ. Tovle ko Juovlâäijih lâi pargostis algâttâm maaŋgâid čuođijd iivijd tassaaš, ijhân talle lam puáhtám nievdâđgin tiätumašinijn. Tääl äigi lâi nubbe. ¶
Juovlâäijih lâi ain nievdâm noomâi tivvoomohjelmist tondiet ko noomâi čäällim lähjipakettij oolâ lâi ain lamaš jyehi-ihásâš huolâ. Toontuh kale keččâlii čäälliđ párnái noomâid pakettáid nuuvt muččâdávt ko mattii, mut kuássin tot pargo ij lam luhostum toin naalijn, et puoh paketteh liččii tállân kavnâm olmâ čujottâsân. Ain ittii čäällimfeeilah, veik maht ličij noomâid tärhistâm. Muáddi ive tassaaš Juovlâäijih lâi tontuidiskijn jođedijnis smiettâm, kiäs taggaargis pakkeet koolgâi, mon alne luuvâi “Raia”. Taggaar nommâ suu listoin ij kavnum. Lâi-uv tot monâmin Raijan vâi Railan Avelân vâi Anarân? Vâi lâi-uv pakkeet máhđulávt Raisan teikâ Raitan Kaamâsân? Juovlâäijih páájást lâi kale spesialtoimâttâh tágárij partij várás. Tobbeen tágáreh paketteh ain lehâstuvvojeh já totkojeh syeligâs koodijn. Ton peht puátih uáinusân párnái tuoivâlistoh já lähjituoivui čälleeh já ohtâvuotâtiäđuh. Mut tastoo te kalga rähtiđ pakettáid uđđâ etiketijd já kiessâđ laahjijd uđđâsist pápárân. Äigihân toos ain mana. Já jis tagareh paketteh láá ennuv, te tallehân ij muide oostâgin ko uuccâđ noomâid já selvâttiđ listoi peht, maid te kii párnáid lii tuáivum. Já vuoi tiengis päärti, jis laahjijd juáváččij vahâgist puástučujottâssáid! Täst ovdâskulij te tile muttuuččij: jis noomâ čälimist feiliiččij, te tiätumaašin larmâdškuáđáččij tállân. Tot larmâdâs lâi eidu Juovlâäijih tárboid rahtum spesialtoimâ. Taat lâi taggaar lähji, maid Juovlâäijih lâi olssis skeŋkkim. Sun lâi jieš tiilám tom professor Trastist, kote lâi tom sunjin huksim. ¶
Mut Juovlâäijih peivinahareh šiljosuuilost lijjii váhá suámáliih. Sun ij kale nievdâm tivvoomohjelmist mut tiätumašinijn. Toh lijjii Juovlâäijih mielâst váhá suámáliih piergâseh. Teikâ pyerebeht-uv sun uáiniškuođij uáli jo komálii peinijáá. Tot váhá suorgâttij-uv. Sun nomâlâssân nievdâi, et suu eemeed Juovlâákku čuorvij suu puurrâđ. Puurâdmist ij kale lam mihheen eromâšijd pic tast, et maid sun kaartâi puurrâđ. Sun nievdâi, et piävdán lijjii pordum vuoššum tiätumašineh. Toh piškuu tego kalkkuneh já vaidii, et noomâi riävuičäällimohjelmist lijjii meendu ennuv feeilah. Mašineh lijjii sitkáseh suoskâđ. Ruonnâsij sajan lijjii koivum tiätturpuáluh, maid Juovlâäijih smiärgáttij njälmistis kuhháá. Panij kooskâst sun tyellittälli kesâččij jotosij pittáid. Suu suámálâš naver lâi mottoomnáál addiittettee-uv. Tiätumaašin kevttim ij lam Juovlâäijihân mihheen älkkees aašijd, veik sun ubâ ääigi lâi oppâm lase já piergiiškuáttám pyerebeht. ¶
Mut Juovlâäijih unohis naver jotkui já jotkui. Miisun suujâid tooskis talle lâi? ¶
Čälleeh: Marja-Liisa Olthuis já Eljas Niskanen ¶
1. ¶
Kaabi Káránâs jurgâlâdâi seŋgâstis. Sun ij pissim uáđđiđ. Sun lâi jurgâlâddâm seeŋgâst jo maŋgâ tiijme. Sun lâi nuuvt nievrismielâst! Tondiet sust lijjii nahareh-uv rovvâm. Já tot ij lah ollágin suotâs! Suu huollân lâi tot, et Unto Uárree ij lam koččom suu jieijâs šoddâmpeivjuhlijd. ¶
Kaabi Káránâs hundârušâi, mondiet sun ij lam kuččum juhlijd. Lâi-uv Unto Uárree vájáldittám suu vâi ij-uv sun halijdâm koččođ? Unto vájálditij kale ennuv. Mut mottoomlágán aggâ-uv Untost lâi kale leđe kočohánáá suu. Moonnâm kiiđâ lâi nomâlâssân tábáhtum pärtti, mondiet sunnuu koskâvuođah iä lam majemui aaigij lamaš nuuvt pyereh. ¶
Kaabi lâi tääl suttâm Unto Uárrei. Näävt peri kyeđđiđ suu kočohánnáá! Mut nube-uv suujâ tiet sun lâi suttâm Unton. Já hirmos äšši tot lâi-uv lamaš! Unto lâi ettâm et sun ij lam tom porgâm mut Kaabi ij oskom. Nomâlâssân Kaabi perruu piervâlist lijjii moonnâm kiiđâ lappum maneh. Čiččâm stuorrâ manneed! Mučis maneh toh lijjii-uv: kuokšis čuovjisruánáá maneh, main lijjii ruškis tielhuuh. Kiinii lâi puurrâm taid čuávjásis! Koorih tuš lijjii kavnum enâmist! Suu uccâuábih já -viiljah iä innig lamaš. Kaabi Káránâs enni lâi murâštâm tom kuhháá já sujâttâm jieijâs tast, et sun lâi kuáđđám piervâl oovtâ čalmerepčâlmân kuárusin tondiet ko sun lâi moonnâm viežžâđ čääsi kievkkânist. Tot monijlappumpärtti lâi lamaš ubâ perrui korrâ muurâš. ¶
Juáháš lâi halijdâm tiettiđ, kii monij lappuumân lâi sujâlâš. Mut mihheen vises tiäđuid ij kiästen lamaš. Mut liijká Unto Uárree lâi finnim suujâid paijaalsis. Tot lâi tondiet ko tast sii piervâl aldasijn lijjii kavnum pähkineh já paccâheh. Adai toh lijjii uárrei evviseh. Já ton lasseen kiinii lâi uáinám Unto Uárree jotemin tast aldasijn. Tom lâi kale väädis iberdiđ tondiet ko Unto lâi nuuvt nánnáás uárree. ¶
Kaabi Káránâsâst šoodâi hyenes mielâ ko sun taam päärti jurdâččij. Sun pulttâsij seŋgâstis já meridij, et sun vuálgáččij váháš ááigán olgos. Čierri-uv váhá sust taaiđij peessâđ. Sun kárvuttij olgopuseris, vacâidis, čeveliijnes já kaperis. Kammuuh meiddei kolgii leđe. Taid sun ij viiššâm olmânáál kiessâđgin mut vuolgij luáváttâhkammuigijn. Ijjâpuvsâidiskin sun ij viiššâm nuollâđ ige kárvuttiđ olmâ puuvsâid juálgásis. Já forgâ sun čuážui sevŋis iijâst porthái alne. Tääsnihkin iä oinum almeest ko lâi polviis šoŋŋâ. ¶
Kaabi suorgânij. Paifakkist sun kuulâi mottoom jienâ. Tot lâi tego miinii ličij kirdâččâm tast aldasijn. Tot jienâ reeškij: "Ká-ká-ká-ká"... ¶
Kaabi ooinij uápis häämi: tobbeen kiirdij Liäiná Lädikuávská. ¶
Liäiná siäivui toos paaldân já imâštâlâi: ¶
- Mondiet tun taan ääigi jođáh olgon? Mii tust lii? ¶
- Naa, mun jiem pissii uáđđiđ. Tondiet mun vuolgim olgos. ¶
- Mondiet tun jieh pissii uáđđiđ? Liäiná koijâdâlâi tiätuäŋgirávt. ¶
Mut toos Kaabi ij västidâm. Suu vaanhimkyevtis láin váruttâm, et Liäiná laavij muštâliđ puoh aašijd puohháid, nuuvt et tondiet koolgâi leđe váhá várugâs, maid sunjin muštâlij. ¶
- Ká-ká-ká-ká, Liäiná reeškij. ¶
- Tiädáh-uv, tiäđáh-uv? Unto uárree šoddâmpeivjuuhlijn lii tábáhtum pärtti! Juhlij kokkâ ij pyevtigin puáttiđ. Ká-ká-ká. Tohon láá lopedum veikâ magareh herskupitáh, mut tääl tobbeen ij lah  mihheen fáállun! Kyesih-uv láá puátimin veikâ mon ennuv! ¶
- Kii kookâid tohon lâi monâmin? ¶
- Na Vuolli Vuorâččâš! ¶
- Jáá, na miigis Vuolin lii tábáhtum? ¶
- Tiäđáh-uv, tiäđáh-uv? Ká-ká-ká... ¶
- Sun lii puurrâm puškopasâttâsâid riddoost moonnâm ohhoost. Sust láá tääl máđoh ige sun hygieniasuujâi tiet uážu vuoššâđ. ¶
- Vai nuuvt, Kaabi smietâi já ruohâdij uáivis. ¶
- Naa, tuođâi eeti! Vuolli Vuorâččâžân láá meridum mátutalkkâseh! Sun ferttee puurrâđ taid aainâs-uv muáddi oho. Siđhes máđoh já stuárráh val ko moh! ¶
- Ká-ká-ká. Ij lah vises, et magareh faalâdmeh juhlijd šaddeh! ¶
Paifakkist Kaabi Káránâs moijái. Suu muáđoh lijjii váhá suámáliih, aaibâs tego sun ličij lamaš juonnušmin maidnii. Já jis pyereest keejâi, aaibâs tego kirkes laampuš ličij páštám suu uáivi alne. ¶
Sunjin šoodâi juurdâ, mon ij jiešalnees lamaš nuuvt pyeri kuullâđ. Tot ij lam mihheen nánnáás jurduid ollágin. Sun halijdij mävsittiđ puáris maneveelgi. Tääl koolgâi leđe käävvil ko taam smietâi! ¶
- Na kulâ, ij Unto juuhlijn lah mihheen eeđijd, Kaabi Káránâs pahudij já moijái. ¶
- Maid tun uáivildah? ¶
- Mun kale jieš moon-- , teikâ -- , naa, mun kale tiäđám tohon šiev kookâ. ¶
- Sun lii tyebbin mii visteest siste uáđimin. Ko sun koccáá, te mun táátum suu vyeššen. Muoi láán kuohtuuh kuittâg toho monâmin kyessin. ¶
- Jáá, na tothân lii pyeri, hirmâd jo pyeri! ¶
- Na koolgâm-uv mun talle tieđettiđ tohon, et kokkâ lii kavnum? ¶
- Na, tieđeet peri! ¶
- Kiigis tot kokkâ talle lii? Liäiná Lädikuávská uážudij lase tiäđuid. ¶
- Naa, mottoom muu ustev, Kaabi moijái syeligávt. Sun lii muu lädihyelkki. Mut taat kalga leđe šiev šoddâmpeivolâttâs Unto Uárrei. ¶
- Jáá, na talle kale. Talle kale. Munba kirdelâm tállân, Liäiná Lädikuávská reeškij já kiirdij jo forgâ kukkeláá. ¶
Já vuod kullui tuše ká-ká-ká-ká. Tobbeen sun muštâlij jo mottoom loodán, et kokkâ lâi kavnum já et juhleh lijjii piäluštum. Já nuuvt tiet-uv saahâ leevvânškuođij tállân ovdâskulij. ¶
2. ¶
Kaabi Káránâs moijái suámálávt porthái alne já jorgettij siisâ piervâlân. Forgâ sun usâstâlâi čapis toolgijd sierâdemsajestis já uusâi skääpist lijme. Sun heiviittâlâi kuhemuid toolgijd pottâšsis já tastoo ko sun lâi tutâvâš, sun lijmij taid sajasis. Forgâ sust lâi hirmâd kuhes poođâš, čuuvtij kuhheeb ko sust táválávt lâi. Sunjin poođij tállân mielân Liäiná Lädikuávská kuhes poođâš. ¶
Já tastoo sun iiskâi lihâdiđ kuhes pottâšáin. Moinnii naalijn tot luhostui-uv. Sun nááđui eenis pivtâsskáápán já uusâi tobbeen vielgis ovdâliijne. Tom sun čonâstij čuávjis pirrâ. Ko sun keejâi spejâlân, suu mielâst sun lâi aaibâs lädikuávská hámásâš. ¶
Tääl sun lâi hirmâd tutâvâš. ¶
Já forgâ uđđâ kokkâ lâi vaalmâš pargosis. ¶
3. ¶
Ko čuovâtáávááš oinuuškuođij iđedist, Kaabi nááđui olgos já cokkiittij tuulâ láávu tullâsajan. Luhhoost sun lâi tääl aaibâs ohtuu pääihist. Puohah lijjii kirdelâm siijdân já ijâstâllii tobbeen. Nuuvtpa Kaabi Káránâs ij tarbâšâm kiässán maiden čielgiđ, maid sun lâi porgâmin. Sun leškij čääsi páátán já piejâi tom tuoldâđ. Pääđeest sun vuošâi pyeidiliemâ, moos sun poordij pähkinijd, siemânijd já aldasii njuovvâmsaajeest kavnum poccuu puoidijd. Sun lâi keččâm, maht suu enni laavij pieijâđ liemân várugávt saaltijd já pippârijd, suullân kuámmir tievâ kuohtuid. Mut taan liemâst koolgâi šoddâđ váhá viehâvub. ¶
Kaabi Káránâs moijái já puuštij páátán ubâ stuorrâ sälttiseehâ. Pippârijd sun piejâi vistig oovtâ kuámmir tievâ mut forgâ sun kuáivustij páátán nube-uv kuámmir já kuálmád já niäljád já viiđâd kuámmir já vala mottoom lijgekuámmir tievâ. Forgâ sun jieš-uv siähánij kuámmirij luhâmist. ¶
- Na, amahân te pootii pippâreh tommit, sun moijái. ¶
Tastoo sun pajedij päđe čuáskuđ. Já ko tot lâi čuáskum, sun piejâi tom polgupyerás steellig oolâ mottoom kaasâ siis. Kale tot tast pyereest siäilui ko lâi jo tommittáá koolmâs olgon. Päđe oolâ sun piejâi lohe, vâi liemâ pyerebeht pisoi lite sist ige mudoigin kihheen peessâm tom juuhâđ. Pyerá kale vuordij vyeijes. ¶
Ton maŋa sun pakkai reppusis mälistempiergâsijd: lase puoidijd, ennuv saaltijd já mielâttes ennuv vuojâ. ¶
4. ¶
Ehidispeiviv Kaabi Káránâs tuolmâi pyeráinis Unto Uárree päikkišiiljon. Vuossâmuuh kyesih lijjii eidu puáttám, já puohah lijjii heervâtmin táálu já suopâlistmin lättei kočâdâm rissepittáid. Táálust šoodâi-uv fiijnes. Fiskis, čuovjis já ruánáá áimupááluh lijjii kosostum káátun paddijn. Lättest oinui ohtâ vielgis áimupállu-uv, mut tot ij lam vala posolum. ¶
- Pyeri peivi, tiervâ! Kaabi ráávui. Sun iiskâi mutteđ jienâs, vâi iäráseh iä suu tubdâččii. ¶
- Jáá, tiervâ. Kiigis tun lijjihkin? ¶
- Mun lam Kaab-, ááh--, hatt-šuuh, Kaabi koošnij ko muuštij, et sun ij lamaškin eidu tääl Kaabi. ¶
- Mun lam Kokkâ. ¶
- Jáháh, mii tuu nommâ lâigin? ¶
- Mun lam Kaarlo Kokkâ. ¶
- Jáá, tääbbin ij aasâgin ohtâgin Kaarlo-nommâsâš huáđđoid. Omâsssiähá nommâ, mut puáđi siisâ, Unto Uárree eeči avžui. ¶
- Miigâs luudijd tun lah? sun joođhij ko ooinij Kaarlo omâssiähá häämi. ¶
Mut Unto Uárree enni poođij toos já koskâldutij: ¶
- Naa, addâgâs, et mun hettiim tunnuu. Maggaar juurdâ tust lâigin määlistmáin? ¶
- Eeeh, Kaarlo, kote ij lamaš Kaarlo, västidškuođij Unto iäčán. Mut sun molsoi mielâs, tastko suu mielâst lâi älkkeb vistig jurdâččiđ vástádâs eeni koččâmušân: ¶
- Naa, must lii algâliemâ fáárust. Loopâid mun puávtám tääbbin mälistiđ. Amnâseh must láá kale fáárust. ¶
- Tot lii pyeri, hirmâd jo pyeri, Unto enni västidij. ¶
- Já tun-uvgs lah tot kokkâ, mast Liäiná Lädikuávská eidu elâččij tieđeetmin? enni joođhij. ¶
- Naa, kokkâ oinui nuáigutmin. ¶
5. ¶
Já nuuvt te Kaarlo Kokkâ, kote tiäđustkin ij lamaš olmâ nomâstis Kaarlo Kokkâ, algâttij kokkiistâlmijdis. Vistig sun kuáivui repusis puoidijd. Sun salttiistij taid čuuvtij pyerebeht ko táválávt. Sun moonâi helá kuuvl já ááigui taid passeeđ. Puáidááh toh pyeidih mudoi-uv lijjii. Sun vuájuttij taid vala visesvuođâ tiet assaas vuojân. ¶
- Puoidijn kale koddá kuosijd tiet kokká, Unto Uárree enni jurdâččij mut ij vala ettâm tom jiänusân. ¶
Mast tom tieđij, jis tot lâi miinii uđđâ reseptijd, spesiaalkookâst, já veik mon fiijnâ lädievvisijd. ¶
Já nuuvt te Kaarlo Kokkâ, kii ij tiädustkin aingin lamaš kihheen Kaarlo Kookâid, ¶
liäškui pyeidiliemâ smavvâ polloid já tiällái taid stuorrâ falâdemtaldrik oolâ. Sun uápistij puohâid šiiljon jeđe avžui juáhháá julestiđ liemâst. Sun muštâlij, et tot algâjuhâmuš lâi vuoššum spesiaalreseptáin. ¶
Puohah pajedii polo šoddâmpeivsáŋgárân já julestii juhâmušâst: ¶
- Smakkiistop te! ¶
Já julestem maŋa juáhháá muáđoh muttojii suámálâžžân: ¶
- Fiih, mo-, mon poččâ!!! kiinii kuosijn pahudij já čulgâdij liemâ enâmân miestui tuáhá. ¶
- Taat kale koddá! pahudij nubbegis kyessi ko illá puovtij vuoiŋâđ. ¶
Unto enni-uv smakkiistij liemâst já tuubdâi, maht tullâpekkânjušah kirdii suu njäälmist. Sun čulgâdij juhâmušâs maassâd polo siis: ¶
- Taam ij juuvâ ij káránâskin! sun hirmástâlâi já lavkkij kookâ kuuvl: ¶
- Tiäđáh-uv tun maid, Kaarlo Kokkâ! Tágárijd liemâid ij pyevti mii kuossijd juvâttiđ! ¶
Vala-uv pippâreh puollii suu njäälmist. ¶
- Mun kale jieš ááigum tääl vuoššâđ! Mun máátám kale čuuvtij pyerebeht mälistiđ, enni pahudij já toppij ovdliijne Kaarlo Kookâ čuávji oovdâst. ¶
- Mun luoihâttâm tust taam ovdâliijne, sun eeđâi. ¶
Nuuvt sun čonâstij ovdâliijne jieijâs čuávji oovdân. ¶
Ovdilgo Kaarlo Kokkâ, kote ij tiäđustkin lamaš Kaarlo Kokkâ, kiergânij maiden ettâđ, sun huámmášij, et puohah keččii sunjin. Jotelávt sun iiskâi luávdiđ čuávjis suájáidiskijn. ¶
- Tust lii čapis čuávji! Aaibâs tego káránâsâst! Unto Uárree eeči eeđâi. ¶
- Sun kale lii kieleslädikuávská! kiinii kuosijn párgádij. ¶
- Sunhân lii káránâs! kiinii eeđâi já čujottij enâmân koččâm kuhes poođâštoolgán. ¶
- Sun lii Kaabi Káránâs! Unto enni tuubdâi. ¶
Já tääl te Kaabin šoodâi stuorrâ heeppâd, puoh kuosij oovdâst. Puohah tiettii tääl et Kaabi ij lamaškin mihheen lädikuávskáid mut tuše Kaabi Káránâs. ¶
Unto Uárree eeči eeđâi: ¶
- Kaabi, muoi kalgeen tääl sárnuđ. ¶
Já nuuvt sun laiđij Kaabi siisâ tupán já toopâi vala uuvsâ. ¶
Siste sun eeđâi: ¶
- Kaabi, čokánist toos! Tääl tun koolgah čielgiđ, mondiet tun tágárijd poorgah. ¶
6. ¶
Kaabi čiäruškuođij tuuveest nuuvt et sun tuárgistij. Sun čiärui kuhháá já korrâsávt. Unto Uárree eeči tiiptij suu čiärruđ ráávhust: ¶
- Kaabi, munnust ij lah kuussân huáppu. Munnust lii äigi. Mut taam kalga tääl sárnuđ meddâl. ¶
Viijmâg Kaabi rávhuttui tommit et sun puovtij šnuđgom čoođâ sárnuđ. ¶
Kaabi čielgij, et ij lam hävski et Unto lâi nobdum manesuolân moonnâm keesi. Já sun oskoi kale Unto, mut vuárnuttij, et ij liijkágin tiättám kii lâi moonijd suáládâm. Tondiet sun lâi halijdâm mävsittiđ já lâi kárvudâttâm kokkân ko lâi kuullâm, et Vuolli Vuorâččâšâst lijjii máđoh ige sun puáhtám vuoššâđ iärásáid. ¶
Unto Uárree eeči eeđâi, et poolis lii čielgim moonij suáládem korrâsávt. Já eskin tääl lâi puáttám tiätu, et sujâlâš lâi kavnum. Tot lâi lamaš Paavo Puoidâ, kote lâi puáttám eelliđ siijdâst. Tobbeen lijjii lamaš tuárvi luodah, já et tiet äšši lâi tääl viijmâg čielgâm. Sun meid sihostij konnjâl čalmenurhestis ko muštâččij tien unohis tábáhtus. Ij lam hävski ollágin, et Unto lâi sujâttum. Kale sun kandâsis tommittáá luotij. Tast kale puáđáččij tiätu vala Kaabi pááikán-uv, jis ij lam jo puáttám-uv. ¶
Já eidu talle Kaabi hoksái, et suu peerâ lâi eidu vuálgám siijdân, já puohah lijjii áigum eelliđ poolis kulen-uv. Lâš-uv tot lamaš talle suijâ ton-uv máátkán, mut kihheen ij lam tast Kaabin maiden muštâlâm. ¶
Já Kaabi Káránâs čielgij sorolâžžân, et ko Liäiná Lädikuávská lâi puáttám, sun lâi talle hoksám juonnušiđ já faallâđ jieijâs kokkân. Já sun meiddei muštâlij, et sun lâi lamaš hirmâd murâšlâš tondiet ko Unto Uárree ij lam koččom uu jieijâs šoddâmpeivijuhlijd. ¶
Unto Uárree eeči keejâi Kaabin já eeđâi: ¶
- Tiäđáh-uv Kaabi? Mij ep lah kuássin taan siijdâst kiämmán koččom šoddâmpeivjuhlijd. Puohahhân kuittâg-uv kočohánnáá-uv puátih. ¶
Kaabi Káránâs nuáiguttij uáivis sorolâžžân. ¶
Já Unto Uárree eeči joođhij: ¶
- Kaabi-rähis. Addâgâs puáhtá ain adeliđ. Mun adelâm tunjin addâgâs tom, et tun lah nabdam mii manesuolân. Já mun adelâm addâgâs tom, et tun faallih jieijâd kieleskokkân teehin. ¶
- Mut Kaabi, tääl muoi vyelgeen iärásij kuuvl já čielgejeen puoh taam, mii lii tábáhtum. Já ton maŋa mij juhlop šoddâmpeeivijd. ¶
Já nuuvt suoi vuolgijn iärásij kuuvl, já tobbeen suoi tooláin oovtâst smavvâ tieđettemtilálâšvuođâ. Puohah kale iberdii já luhhoost adelii addâgâs-uv. ¶
Já ton maŋa puoh lâi pyereest, peic puohâi mielâst lâi sorolâš tot, et Niijlâs Njuámmil já Sulo säplig iävá peessâmgin puáttiđ juhlijd tondiet ko suoi viälláin kuohtuuh pyecceiviäsust. Já ton paje ko Unto eeči já Kaabi lâin savâstâllâm, lâi Unto enni kuáivum puoidijd vuojâlitteest, toidám lijgesaaltijd meddâl já passaam puoidijd tuulâst. Puohah rettâdii, já pyeidih lijjii kale hirmâd njálgáh. Enni lâi meiddei vuoššâm nubelágán liemâ, mut toos lijjii moonnâm säältih sukkârij sajan. Sun pahudij Kaabin: ¶
- Kale muoi kustoo láán kyehti káránâs kookâ! ¶
Puohah povvâstii. Luhhoost puoh moonâi pyereest já sist lijjii hirmâd jo hävskis šoddâmpeivjuhleh. ¶
Mun kuldâlâm jieččân siskáldâs máttáátteijee ¶
uámitobdo ¶
tot culáidit nuuvt joskis jienáin ¶
et mun jiem tom kuulâ ¶
mut ij tot tom meerhâš ¶
et tot jienâ ij innig iäláččii ¶
tot lii tuš mottoom ááigán jávuttáá ¶
Čälleeh: Mariann Aikio, Jemina Haahtikari, Anja Kaarret, Kirsti Länsman, Eljas Niskanen, Marja-Liisa Olthuis, Henna Tervaniemi ¶
1. ¶
Lah-uv tun kuássin siijdâst jođedijnâd teivâm Sulo-säpligáin? ¶
Lah-uv? Vâi jieh-uv lah? ¶
Na, liävus maht lii, mut tääl tun kuittâg suin teeivah. ¶
Sulo-säplig áásá kaskoo markkân. Sun lii markkânsäplig. ¶
Tääl Sulo-säpligist lii hirmâd huáppu. Sun lii tomâmin Unto-uárree šoddâmpeivjuhlijd. Sun lii jieš ráhtám Unton skeeŋkâ. Tast sun lii nuuvt čiävláá. Sun lii kiessâm skeeŋkâ fiijnâ, kildee pááppár siisâ. Sun lii nahettâm tom lummosis. Kihheen ij uážu tom uáiniđ ovdilgo Unto tom liäkká. ¶
Sulo-säpligist lii tääl huáppu. Suu torvopiergâseh láá lappâsist! Torvoliivi lii lappum! Ige pyerá lamppugin oinuu kosten. Torvokappeer liijká hiäŋgáá spiijkárist. Tom sun tuáppee fárusis já piäjá uáivásis. Sulo usâstâl váháš ääigi liivi já laampu, mut toh iä liijkágin kavnuu. ¶
Na, liävus talle, sun smiättá já vuálgá olgos. ¶
Sunhân lii čepis säplig. Ijhân sunjin kuássin mahten hyeneeht keevâ. Ij pyevti keevvâđ! Ijhân sunjin kuássin ovdilgin lah mahten hyeneeht keevvâm! ¶
Suu tuolmâmpyerá lii ovdâšiljoost. Tot lii kale váhá huolâmáttumávt leggistum enâmân, mut sun pajedist tom já vyelgiškuát. Ige sun tomgin huámmáš, et pyerá širottâs lii koččâm čunnui. Veik lii algâeehid, liijkágin ij innig uáini maiden. Čohčuv siävŋán ain tolebiššáá já tolebiššáá. ¶
Ko lamppu ij kavnuu, te Sulo ferttee vyejiliđ sevŋis pyeráin. Ij lah älkkee vyeijiđ sevŋâdin, mut sust lii tuođâi-uv huáppu. Sun hurgoot hirmos sáttoin. Forgâ sun lii-uv luoddâpellâst já eidu ton saajeest, kogo kátučuovah noheh. Tobbeen lii aaibâs pikkâsevŋâd, ige sun uáini maiden. Sulo-säplig masa jo pala. ¶
2. ¶
Nijlâs-njuámmil lii meiddei monâmin Unto-uárree šoddâmpeivjuuhlán. Sust-uv lii huáppu. Sun ij kuássin mušte keččâđ tiijmásis, veik sust lii-uv stuorrâ tijme kepilist. ¶
Nijlâs-njuámmil tiätá, et luodâ rasta kalga moonnâđ syejiluodâ peht. Mut kogobeht tot lâigin? Ij lah tääbbin, ige tyebbin. Ij tot oinuu kosten. ¶
Jispa mun taan tove tastoo cancom táágu? Nijlâs smiättá. ¶
Sunhân lii čepis njuámmil. Ijhân sunjin kuássin mahten hyeneeht keevâ. Ij pyevti keevvâđ! Ijhân sunjin kuássin ovdilgin lah mahten hyeneeht keevvâm! ¶
Siämmást sun kulá suámálii jienâ mut ij uáini maiden. Ij ubâ autoi čuovâidgin luodâ alne.  Ijhân tobbeen mihheen autoid puáđi. Já nuuvt sun canccol luodâ rasta. ¶
3. ¶
Ruošk, pešk já puŋk! ¶
Mii täälgis tábáhtui? ¶
Nijlâs-njuámmil ooinij  taasnijd tánssáámin, já Sulo-säplig kuulâi ruumbuid čuojâmin. ¶
Lâi sattum hirmos pärtti. ¶
Nijlâs-nuámmil aalgij pappaattiđ. Tääl sun lâi lammâšum. ¶
Já säplig visijdij. Suu váimu njuškoi korrâsávt. Sun lâi masa jaamâs suorgânâm. ¶
Nijlâs-njuámmil tuubdâi maht suu jyelgist kuulgâi vorrâ. Išediđ! Išediđ! sun huuihij. Tääl lii eeti! Mii munjin tábáhtui? Mii immâšijd tábáhtui? ¶
Huhuu! Uhuhuu! Tääbbin lii iše puátimin! Iše lii puátimin! kiärdui jienâ sevŋâd čoođâ almeest. Tobbeen kiirdij Irján-ijjâlodde. Sun ooinij Nijlâs-njuámmil jyelgi vardemin já  kuulâi Sulo-säplig vááimu njuškomin. Kullui tuše puŋkâ-puŋkâ-puŋkâ-puŋk. ¶
Ijjâlodde huáputtij: ¶
Tääl lii huáppu tuáhtár kuuvl! Tääl lii tuođâi huáppu tuáhtár kuuvl! ¶
Nuuvt sun toppij kuohtuid fárusis. Nube sunnust sun faškâštij siälgásis, já nuubán sun tarvanij kozâidiskijn. Já nuuvt sij sodâstii tuáhtár kuuvl. ¶
Tuáhtár tuovŋâi njuámmil jyelgi, säplig lâi tuše suorgânâm. Irján ijjâlodde lâi uáinám ijjâčolmijdiskijn puoh, mii lâi tábáhtum, já sun muštâlij puoh tuáhtárân.  Sulo-säplig lâi tuolmâm sevŋis pyeráin sevŋâdâsâst, já Nijlâs-njuámmil lâi canccom luodâ rasta puástu saajeest. ¶
Já nuuvt te keevâi surgâdávt et Sulo-säplig já Nijlâs-njuámmil iävá taan ive peessâm Unto-uárree šoddâmpeivijuhlijd. Tuáhtár ij tuostâm lyeštiđ sunnuu pááikán vala onne. Sulo liijká koijâdâlâi tuáhtárist, et ij-uvks sun puávtáččii vyelgiđ juhlijd, ko sust lii Unto-uárrei skeŋkkâ-uv. Tuáhtár ij kuittâg puáhtám adeliđ sunjin vyelgimlove. ¶
Já tuáhtár tipšoi kaandâkuáhtá já vala ohtii muštottij: ¶
Muštee pyereest taam. Puáttee tove kalgeh leđe torvoliivi, torvokappeer, širottâs já čuovah oornigist. ¶
Irján-ijjâlodde lopedij Sulo-säpligân tuálvuđ šoddâmpeiviskeeŋkâ Unto-uárrei. Sulo-säplig lâi murâšlâš, ko ij peessâm juhlijd já čiärustâlâi. Nijlâs-njuámmil jeđđij suu já koijâdij et mii skeeŋkâid tot lâi. Sulo-Säplig šuáhkádij: širottâs! ¶
Muu vuopâ hävdidmeh lijjii eskin. Suu kortâi siste lâi mottoom čaalâ, mast šoodâi taat tihtâ. Muu mielâst tot lii muččâd, veik kale uáinám tom-uv mondiet puohah iä toos lijkkuu. Kalga luuhâđ tom toin naalijn, et elimist LII ain algâ já meiddei loppâ, veik tom ij halijdiččiigin kuáhtáđ. ¶
== ¶
Ko elimâd lii vaalmâš ¶
mun tuáivuttâm tunjin šiev loopâ ¶
tom et tuu äigi nuvâččij tunjin rähis ulmuuh jieijâd pirrâ ¶
et tovnpiälásiist ličij šiev viini ¶
já tunjin tobbeen tuárvi mučis uáinuseh ¶
čalmekollááh ¶
Já jis tun jieh liččiigin aaibâs vaalmâš ¶
tien tááhust muoi teiveen forgâ ¶
jo puáttee máánust ¶
Já talle ko tun jieh innig lah taan maailmist ¶
mun pajedâm ceerhi tunjin ¶
jyehi peeivi ¶
tassaažân ko mun-uv vuálgám ¶
já jurdâččâm munnuu ¶
já elimân päccee muštoid ¶
Talle ko muu-uv äigi tiävá ¶
mun puáđám tállân tuu kuuvl ¶
já muoi pyehteen pajediđ ceerhi oovtâst ¶
muštâččiđ tom mii motomin lâi ¶
ilodiđ tast mii tastoo lii ¶
já tiettiđ ¶
et munnust lii puoh äigi ¶
mii pištá ¶
Čarviim tuu vyeimittes kieđâ ¶
já koijâdâm lii-uv tust pyeri orrođ ¶
tuu kietâ lii kolmâsub ko jieŋâ ¶
jo kiddejum jäämmim čáárván ¶
Uáinám maht tuu radde pajanâd tuš ucánjihhii ¶
já váimu julkká maht sáttoo ¶
talle ko tot mustá ¶
já mun smietâm ¶
mon kuhháásun vala ¶
Tuu poksâmeh lihâdeh ¶
mut säänih iä kulluu ¶
tuu njälmi lii koškes ¶
njuovčâ kyemeest kiddâ ¶
maaŋgâkiärdásâžžân puttânâm ¶
ij-uvgs tom lah ohtâgin lahtâdâm ¶
ovttáingin midettes kuáškánjâššáin ¶
Ko tuu poksâmeh maaŋgâi iirâtmij maŋa lekkâseh ¶
joskis jienâ táttu lahtâdâs ¶
smavvâ jiäŋŋum ananaspittáá puolâšist ¶
puurrâđ ij innig taarbâš ¶
eellim piämmu lii jo puurrum ¶
Já jienâ šuáhká hitásávt ¶
et mun jiem hyennin anaččii ¶
et ¶
jiermi ij ¶
innig vaje ¶
ige ¶
iärut ¶
mii lii tuotâ ¶
já mii ¶
naverseemist ¶
šuámbistem ¶
eellim puáhtá ¶
leđe ¶
siämmáá ¶
ääigi kuohtuid ¶
já jienâ huolât ¶
lam-uv mun ¶
jo purâdâm ¶
Mun kuldâlâm tuu vyeimi ¶
jiemge mun tiäđustkin ibbeerd ¶
et tunjin ij innig pyevti adeliđ tuu halijdem ananas ¶
toin naalijn et jieš helvit ij luoštuu luovâs ¶
ko tun vuoiŋah sääpi jieijâd kehârâddâmân ¶
vuávsáh olgos jiävttáá eehid čäcikuáškánjâs-uv ¶
já masa jo aavhah ¶
Episod maŋa kuorsah jieijâd ertpeelijd raššeen ¶
nohádah koskân sanijdâd ¶
já vuoiŋah pannaal ¶
já mun keejâm tuu hiäjus nahhaar ¶
já ain smietâm ¶
mon immâš kuhháásun vala ¶
Já ko mun vyelgiškuáđám ¶
tun kuulah tom ¶
mun čarviim vuod tuu kieđâ ¶
muštâlâm et tun lah mijjân räähis ¶
culijdâm tunjin "pääsi tiervân" ¶
tun lehâstah čolmijdâd ¶
tuu poksâmáid leevvân sorolâš moje ¶
já kietâ paijaan sevimân ¶
tego ain ¶
tuu poksâmeh culijdeh "pääsi tiervân, avalávt" ¶
Vyeimittes jienâ tuárgist já táttu ¶
"Mušte et jieh kode jieijâd ¶
pargoin ¶
lopedâhhân munjin" ¶
Mun nuáiguttâm ¶
já lopedâm ¶
Ko mun nááđum olgos visteest ¶
tun uáđáh vuod ¶
tuu radde pajanâd epitäsivávt ¶
vuoiŋâm škuurijd ¶
mun šyehkittâm ¶
et tun jieh innig taarbâš juátkiđ ¶
mut váimu jieš tiätá ¶
mon kuhháá tot vala vaja ¶
Sanij siste sierâdmin   ¶
  ¶
  ¶
Silde soođhâi sino sorijgijn ¶
Suábbi sáárnui suolgâi savzáin ¶
Sappe suutâi saaibân säävnist ¶
Sahe sáárgui sááhá suoivuu siisâ ¶
  ¶
  ¶
  ¶
Peeivi pehtilumos pennâ (párnáigijn puđâldum)   ¶
  ¶
Pieggâ posoi puustuvijd puuvrán ¶
Puásui puáskui porthái pellâst ¶
Piehânjeh purrii pyereest peiviv ¶
Poškâ poolâi poolisist piäldust ¶
Pottáás pottâ puolij piäiváduvvâst ¶
Pestim jieččân nuorâmuu (13) ¶
vuossâmuu keerdi ohtuu kaavpugân ¶
uánihâš savâstâllâm maŋa ¶
Sun tieđij kale luodâ ¶
maht jotteeđ ¶
kost pääcciđ metrost ¶
väzziđ puuvdân ¶
Lijjim kale máttám taam vyerdiđ ¶
mut ko vala iäpádâllim ¶
sun eeđâi: ¶
"Enni, liččih tääl realistlâš ¶
Taat lii tuše Rotterdam ¶
ij mihheen mielâttis miljonkaavpugijd." ¶
Auto njune lâi ružâgâm já kuohtuuh ovdâuuvsah lijjii punjâgâm. Vyeijee uksâ lekkâsij tuše ucánjáhháá, já sátulii peln ovdâuksâ ij lekkâsâm ollágin. Uálgispele ružže lâi viärráb ko čižeppele. Codex pulttâsij tyehipeeŋkâ oolâ já tobbeen läädist pyecceesapilâsâi oolâ já toin naalijn peesâi pyecceiauto monnjâuuvsâ kuuvl. Sun lehâstij tom. Eeči poođij suu maajeeld. Luhhoost suoi iävá mahten lam lammim jieijâs. ¶
Já forgâ suoi kuohtuuh čuážžoin šiljoost. Eeči juuđij várugávt pirrâ pyecceiauto já huámášij puohlágán repčuumijd. Sun suorgânij já smietâi, moin naalijn taid koolgâi tivvoođ. Mut Codexist lâi toos šiev iävtuttâs. Sun almottij: ¶
- Eeči, tiäđáh-uv! Mun lam eidu finnim ohtâvuođâ robotkietân! Tääl muoi pyehteen komovuottiättur peht olášuttiđ tábáhtuumijd jorgoppelij! ¶
- Jáá, naa --, eeči algâttij, mut movtáskâm kandâ joođhij: ¶
- Eeči, jis mun ohjelmistám tiätumaašin nuuvt et muoi macâtteen pyecceiauto tien nube šiiljon? Talle vala ton verd et tot šadda aaibâs ovddii tilásis? ¶
- Na pargeen nuuvt, kandâ! Pargeen nuuvt! Tot lii šiev čuávdus kale. ¶
Já siämmást ko suoi nááđoin kukkeláá, Codex rosâdij ain kietâtijmijnis. ¶
- Te, tääl tot luhostui! Codex ilodij. ¶
- Hirmâd pyeri, eeči movtáskij. ¶
Codex ohjelmistem išedij! Pyecceiauto starttai jieijâs uđđâsist. ¶
- Hei, vyerdlist! eeči huikkái. ¶
Suu mielâst oroi unohâssân uáiniđ nuuvt cuovkkânâm auto. Sun kuáivui lumostis motomijd komovuotšlaantijd já piejâi taid stivrejeijee stoovli oolâ sajanmáksun. Já koolgâihân meiddei ucánjihhii lááigu mäksiđ auto luoihâtmist. Já ko sun lâi tom porgâm, sun lâi moinnii naalijn hiälputtum. Mut ijhân sun tiäđustkin puáhtám leđe vises tast, et tohhejii-uv siämmááh šlaantih máksun meiddei Enâmist. Ránnjágaalaaks várás ain koolgâi lonottiđ ruuđâ, já tot lâi mottoomnáál váiváá. Majemustáá stuorrâ lonottum summe lâi lamaš uđđâ rakkeet uástim ohtâvuođâst. ¶
Já ko sun lâi pieijâm ruuđâid sajanmáksun, sun peškâlij pyecceiauto uuvsâ kiddâ. Codex teddilij kietâtijmásis, já nuuvt te auto kevâškuođij. Tot vuojij vistig tyebbiláá jeđe jurgâlâdâi. Siämmáánáál ko puáđidijn-uv, tot vuojij njuškon. Tot cancoi mottoom máđháá jeđe vuod orostij. ¶
- Jáhá, taat ij aaibâs tievâslávt toimâmgin, Codex pahudij já piejâi tiätumašinis uđđâsist joton. ¶
Já talle kale tábáhtuuškuođij. Pyecceiauto starttai jieijâs vala uđđâsist jeđe cancoškuođij luodâ mield pyecceiviäsu kulij. Tot moonâi hitásávt mut vissásávt. Forgâ tot lappui uáinusist. ¶
- Na tääl tot moonâi, eeči šuáhkádij já lâi tutâvâš. ¶
Suoi Codexáin kuuláin auto larmâdâs njuorgomin. ¶
- Vuoi ij! eeči hirmástui já smietâi jo, monâččij-uv taan larmâdâs keečild miinii aašijd puástud. Mut nuuvt ij orroom taan tove kevâmin. ¶
Viäsu nurkke kale paasij taggaar tilásis ko paasij - ton tivvoom lâi sierâ kolgâđ ohjelmistiđ. Tom Codex ij eidu taan tove lam šoddâm jurdâččiđ. Já nuuvtpa sun rosâškuođij nubbijn ohjelmistmáin, vâi puovtij nurhegis tivodiđ. ¶
Mut nurhe tivomân ij lamaškin äigi. Paifakkist suoi kuuláin, et Eennâm huáđđooh puáđeškuottii šiiljon. ¶
-Kogobeht tot poŋkkái? puárásub huáđđoo omâttâlâi. ¶
- Tääbbin kostnii tot jienâ kullui, kiinii nuorâbijd västidij sunjin. ¶
Mut puárásub Eennâm ässee ij orroom kulâmin ige reagistmin ko sun siämmást tuuđhâi jákejâdij pirrâsis nuuvt intensiivlávt. ¶
- Professor Puáhinävli! nuorâb huáđđoo kočoi. ¶
- Jáá, hmm--. Maid? ¶
Já nuorâb huáđđoo kiärdui vástadâsâs. ¶
- Jáá, te pyeri! Tyebbin vâi? Na tallehân mij moonnâp tohongis tutkâđ, professor meridij. ¶
Eeči culijdij Codexân: ¶
- Professor Puáhinävli! Tie sun lii! Susthân tot Eennâm tuáhtár sáárnui-uv! Tääl muoi láán aaibâs olmâ saajeest! ¶
Codex culáiditij: ¶
Lii-uvsun tot professor kiinii vijses huáđdoid? Sun vissásávt kale tiätá, kost munnuu rakkeet lii! Manneen-uv koijâdiđ sust? ¶
Eeči iäpádâlâi: ¶
- Oroba vistig! Smietteen váhá! ¶
Professor Puáhinävli moonâi eres huáđđoigijn táálu nurhe tutkâđ. Sun pallâguođij: ¶
- Vuoihân stuárráámuuh meteoriiteh! Tääbbinhân lii masa jo räigi seeinist! Stuorrâ pittá seeinist lii luákkánâm! ¶
Seinipitáh lijjii ain enâmist. Professor komárdui taid tutkâđ: ¶
- Kávnoo-uvsun tääbbin kooskâst kostnii veik meteoriit? Vâi lii-uvsun tääbbin tábáhtum miinii eres luhottesvuođâid? ¶
Siämmáá ääigi Codex lâi kiergânâm ohjelmistmist. Luákkánâm seini paifakkist ruápsááškuođij já kullui váhá suámálâš jienâ; aaibâs tego miinii ličij njurgom ollâ jienáin. Tastoo enâmist leijee seinipitáh kirdâččii sajasis, ohtâ nube maŋa. Professor keejâi uáppeidiskijn já illá uskuu čolmijdis. ¶
- Vuoih! Išediđ! uáppeeh huhkádellii já koijâdii professorist, mii immâšijd tobbeen tábáhtui. ¶
Professor lâi masa jo vises, et taat ferttij leđe miinii peinijáid, teikâ ucemustáá miinii suámálijd naharijd. ¶
- Mun illáeleškuáđám, uáppeeh väidiškuottii vuáruttuvâi já jámálgâddii, kyeimi kyeimis maŋa. ¶
Professor Puáhinävli ij nuuvtkin suorgânâm ruápsájeijee seeinist pic uáppeidis hyenes niärváin. ¶
- Tij kustoo kolgâvetteđ hárjániđ vuáimálub tiettuutohâmân, sun palijdij jeđe vuolgij siisâ suáittiđ pyecceiviäsun. ¶
Sun halijdij, et Tuáhtár Polaris puáđáččij keččâđ puoh suu jámálgâddâm uáppeid. Mut tego táválávt, professor Puáhinävli lâi läpittâm puhelimis. Sun vuolgij siisâ viežžâđ tom. Sun mulijdij ohtuumis: ¶
- Tot kale vissâ lii pááccám laboratorio peevdi oolâ. ¶
Já siämmáá ääigi nurhe tyehin Codexkyevtis eijijn oinijn čiččâm jámálgâddâm uápped já oovtâ siisâ láppojeijee professor. ¶
- Jieh-uvgs tun puáhtám tain konstáin vyerdilistiđ? eeči culáiditij Codexân. ¶
- Addâgâs, mut roobootkietâ tuáimá vala váhá jieijâs aigijn, Codex västidij. ¶
Mut eeči ooinij tast siämmást meiddei máhdulâšvuođâ: ¶
- Tääl! Tääl te muoi pesseen jotelávt rakkeet kuuvl! Puáđi, jotelávt! ¶
Suoi kuovllistáin laasâst siisâ laboratorion. Rakkeet oinui tobbeen! Ige siste lamaš vala kihheen. Jieijâs tijmijn Codex lehâstij laboratorio laasâ. Rakkeet lâi tääl aaibâs sunnuu ooláádmuddoost! ¶
Moonnâm ohhoost must lâi kesilenccu, mii tubdui peeljijn. Já tego nuuvt távjá, oovdâst lâi kirdemmätki. Mun moonnim tuáhtár kuuvl koijâdiđ, ličij-uv muu pelji kirdemoornigist. Tot lâi toppâlum já hurijdij suámálávt. Mihheen ij lah kirdemmääđhi ääigi nuuvt ilgâd ko povčâsteijee pelji. Tuáhtár tuuđhâi muu peeljijd já eeđâi, et pyeremus ličij sirdeđ määđhi suullân ohhoin, jis máhđulâš. Mut et mun jieš kolgim meridiđ, mon tehelâš muu mätki ličij. Mun meridim pääcciđ pááikán. Mudoi-uv muu nieidâst lâi iskosokko, mii puovtij sunjin tuárvi huolâ já streesâ, nuuvt et tien tááhust lâi šiev juurdâ pääcciđ pááikán. ¶
Mut ovdilgo mun vuolgim tuáhtár kulen, sun eeđâi, et mun lijjim jo paijeel 50-ihásâš, ige munjin lam kuássin tohhum tiervâsvuottärhistem. Nuuvt et suu mielâst tot lâi avžuuttettee. Muu-uv mielâst juurdâ lâi pyeri. Nahan te sun čälistij munjin vuolgâttâs laboratorion. Mun kolgim elâččiđ vorrâiskosijn, já puátusij puáttim maŋa puáđáččim maassâd tiervâsvuottäärhistmân.  Mun moonnim tiiskâ kuuvl väridiđ ääigi. ¶
Tastko vuástáväldimist lijjii vorrâiskosääigih väridemnáál eskin čuávuváá ookon, tiiskâ tyehin čokkájeijee vuástáväldimišedeijee avžui muu moonnâđ vorrâiskosáid pyecceiviäsu iskosväldimân, tastko toho ij tarbâšâm vyerdiđ. Puovtij tuše iđedist väzziđ siisâ. Já ääigi tiervâsvuottäärhistmân finniiččij jo tállân čuávuváá ookon. Taat puoh heivij pyereest muu äigitavluid-uv. ¶
Muoi vuástáväldimišedeijein savâstâláim váhá, já sun pahudij, et pyecceiviäsu vorrâiskosáid mun tuše tarbâšiččim nubelágán vuolgâttâsluámáttuv. Mun tiäđust-uv šallišim tom, et tast šoodâi sunjin lasepargo. Já nuuvt sun tom vuolgâttâspááppár teevdij - mut váhá vaigâdávt. Sun eeđâi, et sun illá puovtij luuhâđ hirmâd smavvâ puustavijd pápárist já tiätumaašin šeermâst, mut et luhhoost iskosij noomah lijjii siämmáá saajeest kuohtuin luámáttuvâin. Nuuvt et luuhâđ ij jiešalnees tarbâšâmgin. Mun ávžojim sunjin tiätumaašinlaasâid, siämmáánáál ko muu pargoskippáár lâi avžum munjin mottoom ihe tassaaš. Já sun lopedij moonnâđ optikko kulen elâččiđ ko kiergâničij. ¶
Čuávuváá peeivi mun eellim laboratoriost já paaccim vuordâččiđ puátusijd. Okko huurgij jotelávt lappâd, já nuuvt mun eidu oho keččin muu tuáhtárääigist oppeet tuolmim pyeráin vuástáväldimân jeđe čokánim vyerdiđ. ¶
Ääigih lijjii taan tove muádlov minuttâd maŋanâm. Já ko viijmâg poođij muu vuáru, kiinii munjin omâs nisonijd čuorvij muu siisâ. Mun aštus moonnim. Taat nissoon viežâi munjin stuorrâ čäcilaasâ já tiällái fiijnáht njunelijnepaakâ valmâšin pevdinuuskán. Munnuu algâsavâstâllâm kuoskâi ton peeivi mielâttes pakkâ šooŋân. Olgon lâi  masa jo kulmâlov cekkid. Tastoo sun koijâdij, magareh huolah muu mielâ teddii já mondiet mun lijjim puáttám. Mun čielgiiškuottim, et lijjim puáttám tiervâsvuottäärhistmân. Sun hirmástui: ijhân sun tiättám tiervâsvuottäärhistmijn maiden! Ko muoi láin váháš áigáá nubijdân omâttâllâm, munjin čielgâi, et munhân čokkájim-uv njunáluvâi psykiatrijn. Ko lâi čielgâs, et mun jiem psykiatrisii iše taan tove tarbâšâm, sun mojonjalmijn iävtuttij, et pyehteen-uv muoi sárnuđ veik suu aašijn. Kale toh-uv tommittáá lijjii. Mun povvustim et aainâs-uv; kale mun lijjim pargostân hárjánâm väldiđ kuldâleijee rooli. Mut eres äšši lâi tiäđust-uv tot, mon pyereest mun mátáččim ulmuid išediđ vâi vuolgâttiččim-uv sii ain ovdâskulij. Loopâst sun koijâdij, vájáldittim-uv mun ennuv aašijd. Já kalehân mun maidnii lijjim vájáldittám. Eidu ovdebáá peeivi mun lijjim vájáldittám oovtâi šoddâmpeeivi äigitavluttem jieččân kalenderân. Tondiet mun karttim sirdeđ kirdemliipu-uv. Já maid mun jiem vala tiättám sunjin muštâliđ, lâi tot, maht mun juuttim suu vuástáväldim maŋa pááikán. Vääzin! Já eskin pääihist, 15 miinut väzzim maŋa, mun muštájim, et munhân aštus lijjim pyeráin joođoost. Ij ávttám ko jurgâlâddâđ já väzziđ maassâd. ¶
Mut ovdilgo mun vuolgim pááikán psykiatri kulen, mun moonnim väridiđ uđđâ ääigi jieččân tiervâsvuottäärhistmân. Tiiskâ tyehin čokkái tot siämmáš nissoon ko ovdebáá-uv tove. Sun taan-uv tove vaaidij uáinus já tom, et ko psykiatri já tiervâsvuottipšoo noomah lijjii miäldáluvâi nommâlistoost. Sun vuod keejâi šeermân váhá vaigâdávt, ain-uv čalmelasâittáá. Tääl muu uđđâ äigi ličij eskin mánuppaje keččin. Tot kale lâi munjin olssân ávhálâš. Mun tiäđám, et tobbeen saahân šadda muu suolgâi pajanâm tiäddu. Tääl must lii ubâ mánuppaje äigi ruáinudmân. Toh kiiluh, moh tääl vyelgih mánuppaje ääigi, iä lah talle innig savâstâllâm vyelni tiervâsvuottäärhistmist. Já munhân uáinám talle, kiäin mun ton tovegis teeivâm, adai sattui-uv suu merkkim ruossâ taan tove olmâ sajan tiätumašinist. ¶
Psykiatri kulen elâččem lâi kuittâg hävskis sattum muu piäiván. Mun finnejim lihâdem, já mist puohâin lâi hirmâd hävski. Mijjân čielgâi, et puohah täiđih kale vyerdiđ kesiluámu. Itten must lii pargo vala muádi tiijmán jeđe talle mun-uv ááigum algâttiđ jieččân luámu. Lii talle mottoom peivi asto čalâččiđ komovuotmainâs. Áinoo, maid mun taan muddoost páásám smiettâđ, lii tot et puátá-uv munjin reekkig psykiatri vuástáväldimist. Jis puátá, tom mun jiem kale ááigu nimmurdhánnáá mäksiđ. ¶
Jiävttáá kävppirievedem maŋa mun smietâškuottim, lam-uv mun kuássin uáinám poolis tuođâlii pargoost skelmâigijn. Lam, jiešalnees, mottoomnáál. Tot maainâs lii jiešalnees uáli suotâs, veik talle ij ollágin povvustittámgin. ¶
Muu jurduuh maneh lovmat ihheed maassâdkulij ránnjákááđu ässei. Suu nommâ lâi John, suu suhânoomâ jiem innig mušte. Sun lii tääl jo varrim meddâl, hävskis olmooš sun kuittâg lâi. Sun lâi talle iäláttuvvâst leijee poolis. Tot lâi-uv taan mainâsist puoh koomisumos äšši. ¶
Eidu talle ko mun oinim poolisijd pargoost, lâi mottoom argâiiđeed, já lijjim saatâšmin jieččân puárásumos nieidâ škoovlân muádi kááđu tuáhá. Ko muoi juuđijm John táálu puotâ, tobbeen lâi monâmin poolisij pirâstittem. Ohtâ poolis stivrij jotoluv já lappâdjotteid meddâl táálu kulen. Pooliskyevtis čuožžuu pisoh kieđâst  kuohtui pelij olgouuvsâ, ohtâ vahtij táálu tyehin. Váhá olgoláá lijjii vala eenâb pooliseh nuuvt et ubâ táálu lâi šievnáál pirâstittum. ¶
Mun tiäđust-uv hirmástuvvim já koijâdim, mii immâšijd John táálust tábáhtui. Poolis ij ennustkin maiden čielgim, eeđâi tuše, et tot lâi tuođâlâš já varâlâš äšši. Muoi juuđijm tast lappâd já tolvum nieidii škoovlân. Ko poottim maassâd, puoh lâi tego eskin-uv, peic et pooliseh aiguu moonnâđ siisâ táálun. John ij jo-uv lekkâm uuvsâ teikâ ij lamaš pääihist. Mun pahudim, et sun lâi hävskis olmooš, vissásávt leehâi uuvsâ. Tien huápun meiddei John ránnjátáálu eemeed poođij ráđádâllâđ. Pooliseh aiguu cuovkkiđ uuvsâ. Ránnjáeemeed avžui, et uuvsâ ij tarbâšiččii cuovkkiđ, sust lâi John táálun čoovdâ, mut et sun vistig halijdičij suáittiđ Johnin já koijâdiđ, lâi-uv ok lyeštiđ poolisijd suu táálun. Na, tommittáá tiäđust-uv pooliseh-uv kiergânii vyerdiđ. ¶
John västidij puhelimân ige iberdâm masten maiden. Sun lopedij puáttiđ tállân pááikán já halijdij leđe jieš fáárust táálus tutkâmist. ¶
Nahân te John poođij uáli jotelávt. Pooliseh lijjii eenâb teikâ ucceeb várugááh. Vuossâmuš maid John koijâdij, lâi tiäđust-uv tot, maid immâšijd pooliseh lijjii suu táálust ucâmin. Te sun povdij poolisijd siisâ savâstâllâđ. John leehâi uuvsâs, saavâi tiervâpuáttim poolisáid. Eenâb mun jiem lappâdjotten tastoo fattimgin. Mut äšši väividškuođij muu nuuvt čuuvtij et moonnim maŋeláá siämmáá peeivi ääigi koijâdiđ. ¶
John ruáhásij já nube tááhust murâštij. Pooliseh lijjii finnim tiäđu tast, et Rozenpad-kááđust aasâi almai, kiäst lâi hasisviljâlem pääihist. Adai taat šoddâdij narkotijkkâamnâsijd. John lâi tállân toos ettâm, et tääl kale pooliseh lijjii ucâmin puástukááđust. Sun aasâi Rozenoord-kááđust mut kale siämmáá numerist. ¶
Ton ääigi tiätu lâi tiäđust-uv levânâm jo tommit, et Rozenpad-kááđu ässee lâi patârâm kuusnii, já tien táálun pooliseh tiäđust-uv monnii viehârâš siisâ. John lâi luholâš tast, et eidu talle ko pooliseh lijjii puáttám, sun ij lamaš pääihist. Sun lâi jieijâs sanij mield suorgâniđ jaamâs. ¶
Pooliseh lijjii puáttám eelliđ suu kulen vala maŋeláá siämmáá peeivi. Sij lijjii maŋgii, maŋgii áánnum addâgâs. Sij lijjii puáhtám kukkáid já suklaid já meiddei faallâm monniilágán ruttâsume. Kukkáid já suklaid John lâi váldám mut ruuđâid sun ij tiäđustkin vyeligâš olmožin lam halijdâm. Kale sun iberdij tom, et motomin ääših sattii moonnâđ váhá puástud-uv. ¶
Mottoom ääigi keččin Rozenpad-kááđu ässee lâi kavnum, táálu lâi kyerrejum já ässee čievžâstum tobbeen meddâl. Já John joođhij elimis, siämmáá ilolâžžân ko ovdil-uv. Motomin ko suu oinim, koijâdim, lâi-uv sun vala finnim vyerdihánnáá kuosijd. Ij sun innig lamaš. ¶
Motomin muu áámmát kááju puohlágán mailmâlii paast. Tääl mun lam eidu šeštum käävpi rieveedmist, pargoidân áánsust. Mudoi mun-uv liččim lamaš aaibâs njunáluvâi rievedeijeigijn. Ko taam čálám, puoh taat lii tábáhtum jieht. ¶
Jieht lâi vástuppeiveehid, muu jieŋâskäppi meendu-uv kuárus. Nuuvtpa elâččim viiđâ maŋa aldakäävpist, mii lii vááijuv muádičyeđe meetter keččin muu pääihist. Tobbeen lii älkkee elâččiđ uástimin veik eenâb-uv juhâmušâid nuuvt et tävirijd puáhtá uigâđ uástusvovnâigijn pááikán jeđe tuálvuliđ voovnâid maassâd. Ij taarbâš auto kävppimáátkán. Nuuvt mun jieht-uv toohim. Uigim tävirijd pááikán, ruuččum taid já nutkim skáápán. Mottoom suujâ tiet jiem annaam siämmáálágán huápu voovnâi maassâdtuálvumáin ko táválávt. Meridim tuálvuđ taid eskin purâdem maŋa. Mun rähtiškuottim láttytääigi jeđe vala rahtim kyevtlágán saalaat jeđe poossim láátyid. Jieŋâskääpist lâi meiddei ovdebáá peeivi piirak, mon mun lieggiistim. Pakkâ peivi ko lii te purrâmuš ij taarbâškin eidu njäälmi puáldiđ. Kolmâ evviseh láá talle pyereh. ¶
Purâdem maŋa mun muštim, et jiem lam kosostâm pihtâsijd kuškâđ, adai toh lijjii ain mašinist. Heŋgum pihtâsijd vistig. Jeđe lâi äigi tuálvuđ voovnâid, já mudoi-uv mälistem ääigi huámmášim, et munhân jiem kustoo lamaškin uástám ooliivoljo. Munhân jiem kuássin jođe uástuslistoigijn jiemge keevti kalender. Nuuvt et tääl te ferttiiččim moonnâđ maassâd káávpán. Lijjim jo joođoost toho, mut mottoom suujâ tiet kuovllistim vala puhelimân. Vááldám tom táválávt ain fáárun. Huámmášim, et muu pargoskippáár lâi iskâm suáittiđ maŋgii. Puhelin lâi lamaš eres saajeest ko mun jiemge mun tom tiäđustkin kuullâm. Naađđum tiätumaašin tuáhá, tastko sun maŋgii parga ehidist. Jis tun tarbâšij iše? Mun tiäđust-uv vuod ájániččim käävpist, nuuvt et meridim väldiđ sunjin tállân ohtâvuođâ. Ličij-uv skypeohtâvuotâ suin máhđulâš? Já näävt tiäđust-uv lâi-uv. Sun lâi čälimin ucâmuš. Paaccim suu išediđ, taan tove chat peht. Siämmást muu šleđgâpoostân iđestij oovtâ gradučällest viestâ. Sun-uv lâi iskâm fattiđ muu jieijâs tutkâm keežild já tarbâšij ravvuid. Ko oroi lemin väädis kavnâđ ohtsii ääigi virgeääigi, kuččum suu suáittiđ tállân, veik lâi-uv vástuppeiveehid. Siämmást smiettim olgon šiljoost vuordâččeijee uástusvoovnâid, mut nube tááhust kävppi lâi forgâ monâmin kiddâ, nuuvt et amahân te kiergâničij, jis mun tuálvuččim voovnâid tállân iđedist maassâd. Ij taid kuittâg kihheen tarbâšiččii talle ko kävppi ličij kiddâ. Jiemge mungin iho tarbâšâm maiden mälistemoljoid. Luhhoost taat áámmát ij tieđe maiden virgeaaigijn. Nuuvtpa uáppee siämmást sooitij munjin já muoi savâstâláin suu tutkâmušâst já ton loppâkeejist. Já pargoskippáár čalâččij ucâmušaašijn chat peht. ¶
Siämmást kuldâlim olgon kullojeijee suámálijd jienâid. Helikopter iđestij mii táálu paajaabel já jurâškuođij riggee. Tot lappui forgâ, kirdelij máádás. Siämmást kulluuškuottii larmâdemvuájánij jienah, já toh-uv pottii suullân šiiljon. Mun liijká jotkim pargoidân. ¶
Ko kiergânim, moonnim olgos já oinim ráánjá. Sun tieđij muštâliđ, et aldakävppi lâi eidu rievedum. Almaakyevtis! Suoi láin vaattâm ruuđâid kassaast jeđe patârâm hemelii sáttoin autoin, mii lâi vuárdám uksâpellâst. Pooliseh lijjii puáttám tállân já lijjii čuávuškuáttám rievedeijeekuáhtá patârem. Helikopter čuávui sunnuu patâremmääđhi ááimust. Mii aldakävppi lii aaibâs luoddâpellâst, nuuvt et toho piäsá autoin uksnjáálmán. Lämisulmuid sivnádâs, ko ij taarbâš väzziđ kuhes määđhi mut rievedeijeeh kustoo meiddei kevttih taam ävkkin. Mut jis váhágin kuávlu tobdá, tiätá, et aassâmkuávlu lii siijdâ roobdâst. Nuuvt et jis áigu jotelávt siijdâst olgos, tađe várás lii tuše ohtâ maađij, já tot tuálvu kaavpugân. Puoh eres sundeh tuálvuh kuávdážân monnii kuávlun, já tobbeen lii hiđes vyeijiđ. Nuuvtpa ij lah ollágin väädis kuvâttâllâđ, kuus kulij almaakyevtis láin patâremmäđhistis jorgettâm. ¶
Páihálii median iiđij forgâ tiätu käävpi rieveedmist. Love poolisautod lijjii čuávuškuáttám rievedeijeekuáhtá maaŋgâidluuvijd kilomeetterijd. Taah láin vuáijám varâlávt já korrâ sáttoin moottorkiäinu alne, vuáijám eres autoi lappâd meiddei uálgispeln já kiäinu roobdâ. Viijmâg Hardinxveld peht (suullân 50 kilomeetterid tääbbin) sunnuu patârem lâi orostâm autovyeijee stivrimfeeilâ keežild. Patâremauto lâi jurâlâm káátu ool já orostâm toos. Tahheeh láin nuorâ almaakyevtis, 19-ihásâš almai Rotterdamist já 17-ihásâš nuorâ Capelle aan der Ijsselist. Uđđâs mield suoi láin valdum kiddâ já tolvum pyecceiviäsun täärhistmân. ¶
Mun smietâm tiätumaašin tyehin ain maailm mano. Uástusvoovnah stiärgájeh ain šiljoost. Tuástá-uvsun káávpán moonnâđ taid macâttiđ? Amahân te? Mun äššigâssan peesâm kale kävppimohe maŋa jotelávt olgos, mut kassapargee čokkáá tobbeen kuhes puudâid, eidu uksâpellâst. Tälviv tiet pargosaje ij lah hirmâd liegâskin, tastko uuvsâst juuláá.  Já ko tiätá páihálii pargomentaliteet, kassapargeeh láá távjá nuorâ ulmuuh, kiäh láá kävppijâsân hälbis pargovyeimi, eidu škovlâidis lopâttâm teinih. Magareh traumah sijjân pääcih tággáár tábáhtume maŋa palvâlempargostis? Já maht mudoigin lii máhđulâš, et eidu taan kuávlust miinii tágárijd tábáhtuvá? Tääbbin kost lii ain nuuvt rávhálâš... Mut ulmuu mušto lii kustoo ármulâš já vájáldittee. Iähân tast lah maŋgâgin ive, ko siämmáš kävppi volliittui iho. Auto iiskâi vyeijiđ käävpi váldu-uuvsâst siisâ, suolluu áigumuššân rievediđ käävpi viäskárist stiärgájeijee paŋkkiautomaat. Tállân ton maŋa käävpi oovdân ittii assaas meetaalstuálpuh. Tääl toh láá luánduliih kävppiheervah, eenâb teikâ ucceeb puoh siisâ- já olgosjottei kiksen. Já mottoom iijâ, moonnâm keesi jiešalnees, siämmáá käävpist lâi meiddei lamaš ijjârievedem. Larmâdâs lâi huiheškuáttám, nuuvt et ohtâ pargein lâi pajanâm iho já vuálgám keččâđ, mii tobbeen lâi tábáhtuumin. Tallaah rievedeijeeh lijjii lamaš joođoost meiddei ruuđâi maajeeld, vaattâm kassahoolvi lehâstem. Mut tast lii tiäđust-uv äigilukkâ, nuuvt et tot ij kuássin lekkâs tállân pic mottoom kuhes torvoääigi kuullâm keččin. Tallaah rievedeijeeh láin karttâm tuuttâđ mottoom tubbáákloován mut liijká-uv láin čoonnâm pargeeriävo kiddâ ovdil paattârmis. ¶
Tágárij feeriimij maŋa lam kale kijttevâš, et ulmuuh tyestih vala porgâđ kävppijâssân. Jiemge tääl eissigin smietâ puoh taid tuápánjuššeid, kiäh ain jyehi ive suáládeh käävpist veikâ maid, luhhoost kale joskâdávt já viehâvääldi kevtihánnáá. Muu ulmen liijká-uv lii lamaš uástiđ piäiválijd tarbâšijdân eidu taan käävpist, nuuvt et kävppi täst aldasijn pisoččij. Jiävttái tábáhtumij maŋa jiem lah innig nuuvtkin vises. Ličij-uv liijká-uv almolii torvolâšvuođâ tááhust pyereeb juurdâ finniđ riävvárijd kuusnii kukkeláá ko suullân jiejâs uksâpellâs? ¶
Nettikove. ¶
Ovdilgo tun anah astronaut supersáŋgárin ¶
kuldâl ucánjihhii ¶
talle tun tiäđáh astronautist motomijd aašijd ¶
majemustáá ton maŋa tun uáináh astronaut olmožin ¶
suullân siämmáá äpitteemmin ko eskinšoddâm umogâš ¶
Komovuotâpiivtâs ij lah kuássin majemuu muoti miäldásâš ¶
ištâmeh-uv luággájeh ¶
masa jo idduin ¶
Já tiäđáh-uv ¶
mondiet toh ištâmeh nuuvt čuuvtij luággájeh ¶
astronautsáŋgáreh láá lippârpoođah ¶
Vuolgâ lii tommittáá jiäráskittee ¶
já vyerdimäigi tommittáá kukke ¶
nuuvt et ohtâgin sáŋgár ij peesâ eennâm aaseest pajas ¶
toin naalijn et sust ij liččii kužžâ puvsâi siste ¶
Já ko tun uáináh ¶
moin naalijn komovuotân mađhâšeijee kalga rakettist čokkáđ ¶
tun uáináh et čokkámsaje ij lah mihheen makkuutteijee mieigâmstoovlijd ¶
pic skuáppu tegu umogái joođeetmân rahtum Maxi cosi ¶
Adai astronaut jođettuvvoo komovuotân tego uccâ páárnáš kuás-uv autost ¶
Já ain puárrán ko komovuotâsajattâhân piäsá kuhes määđhi maŋa ¶
ko riššo já kolgee čääci iä lah ¶
ubâ määđhi kalga poossâđ jieijâs uccâ umogái siholduvâigijn ¶
Talle ko astronaut lii jottáám määđhis ¶
já lii äigi maccâđ enâmân ¶
treenaamist huolâhánnáá jieijâs jyelgih iä kyedi ¶
sáŋgár ferttee kyeddiđ olgos jotteemkapselist ¶
tego uccâ umogáá kote ij määti jieš väzziđ ¶
Já ko juolgijdis ij mudoigin komovuođâst keevti ¶
astronaut jyelgivuáđuh šaddeh timesin ¶
tego eskinšoddâm umogáá jyelgivuáđuh ¶
Astronaut André Kuipers muštâlem mield čaallum (22.6.2018) ¶
21.6.2018 ¶
Mun lieggiim máállás ¶
mon mun illá muštám kozzâđ ¶
mun jurdâččâm jo ittáá eehidpurâdem ¶
Itten mun ¶
manudâšjollâ ¶
lam puávdejum komovuotpuurâdmân ¶
já ton maŋa čuávvuđ astronaut toollâm komovuotluvâldâllâm ¶
puoh kalga leđe tuođânálásâš ¶
Maiden kulinarismijd mun jiem komovuotpuurâdmist kuvâttâl ¶
monnii suujâst ¶
eenâb-uv lii jiäráskittee uáiniđ ¶
maggaar häämist muu kyeli vuojâd ¶
finniim-uv mun njune oovdân táválii taldrik ¶
vâi monniilágán eromâš komovuotheersku ¶
veikâba astronautân uáivildum tuubikuolijd ¶
moi tiäddu lii kulmii muuneeld viekkejum ¶
muu jieččân tiädun šievnáál heiviittum ¶
ege toh kyeleh koolgâ puurrâđ meendu čuuvtij rakkeet puáldámuškin ¶
koškepiärguid mun koolgâm vájáldittiđ jo tondiet ¶
et toh stuáruh veikâ magarin mielâtteemmin ááimuin ¶
Maggaarnii njaalgâ njälmipitá mun kuittâg vuárdám ¶
taggaar mii lii čuuvtij eenâb ¶
ko tušij tiet kulinaristlávt fiijnes ¶
Ko lijjim viššâlávt porgâm muáddi oholoopâ, meridim, et elâččâm Rotterdam kuávdáást kaavpijn virgeääigi já vááldám vaahâg maassâd. Smavvâ uástusmohe já sovâttem maŋa čuožžum tuđâvâžžân täävvirtáálu kasa kulen mäksimin - uástusij juávhust muáddi uđđâ pusseer já haamit. Eidu ko mun lijjim áigumim mävsiškyettiđ, oinim kasa paaldâst poolis váruttâs: "Anneeđ jieijâd puursâ já mäksimkoortâid čalmeest!" Já mun lijjim tállân kocemin. Mut nube tááhust - mii eedijba must täst ličij lamaš? Mut ko mun eidu lijjim takkim uđđâ paŋkkikortâigijn já koodijgijn maaŋgâid ohoid, lijjim täärhib ko táválávt. Munhân vahtiiččim purssân tego kuáskim! ¶
Siämmást mun tubdim maidnii suámálijd: kiinii kiškoškuođij muu, toppij must viehânáál kiddâ tuáváábeln! Sun hiäŋgááškuođij muu hamittist, kiškoškuođij tom vuáluskulij. Já mun hirmástâlân tubdim, maht muu haamit puáluh kiškom vyeimist lekkâsškuottii, ohtâ nube maŋa. Tast siämmást haamit koočâi juolgijd. Jis jiem eidu liččii uáinám poolis almottâs, liččim tiäđust-uv koskâldittám maksimtoimâttâs, tolliiškuáttám hamittân paijeen já huikkám tego olmâ nissoonolmooš, mut váruttâs uáinim tiet meridim, et suojâliččim purssân já korttân, veikâ vala haamit vyellin. Syeijejim koodi kieđáin já roppáin, jorgettim, čärvejim maanisávt jieččân puursâst nubbijn kieđáin. Kasa vyebdee huccâlij ulmuu tyebbiláá. ¶
Nubbijn čolmijn oinim, maht muu tyehin kuovlâdij nissoon já ain hiäŋgái muu koččâm hamittist já vaaidij et haamit lâi meendu paijeen já et tom koolgâi njuolgiđ. Uigim suu jieččân roopâ vuoimijn tyebbiláá, vuoijum mäksimân já párgádim, et ij tot haamit innig tääiđi leđe meendugin ollâgâsâst, pic nubij kejij. Ko mun kiergânim mäksimist, mun pajedim hamittân, pieijim tast puáluid kiddâ já koijâdim kassarááiđust čuážžoin, kuus kulij tot nissoon moonâi. Sun lâi čápudâm. Korttâ já koodi must ain lijjii vuárhást, siämmáánáál purssâ-uv. ¶
Puoh hirmástum ulmuid já eres-uv shoppajeijeid váruttâs sääni: anneeđ tuođâi-uv jieijâd koortâid já puursâ čalmeest! Elleđge mongin tiileest tipte maaggaargin tábáhtus taan maailmist hettiđ mäksimtábáhtume! Já muuneeld tággáár katastrofin puáhtá tiäđust-uv rahttâttâđ nuuvt, et piäjá puuvsâid juálgán kassarááiđust! Ij oinuu meendu čuuvtij mihheen, já puuvsâi vuálá lii mudoi-uv váddásub kuovlâdiđ. Teikâ tärhistiđ aainâs-uv jieijâd tile ko puátivetteđ sovâttemvisteest já tuhhiittiđ kassarááiđust tom, et mottoom mielâst idduid ulâtteijee haamit-uv sáttá leđe aaibâs meendu uáinojeijee. Nubbe koččâmuš lâš-uv talle tot, kalga-uv ettâđ nuubán muččâdávt meendu ollâgâsâst leijee hamittist vâi tiällááškyettiđ tom jieš jieijâs mielâst suullân hiäivulii sajan. ¶
Lâi-uv must talle haamit peeljijn sovâttem maŋa vâi ij, tom mun jiem pááccám koijâdâllâđ. Nube tááhust maid te, jis nuuvt keevâi-uv? Jis lii hirmâd pakkâ šoŋŋâ, lii aaibâs siämmáá, jis kiinii jotá-uv uánihis puudâ veikâ liškepihtâsijdiskijn. Tohhân mudoi-uv láá täävvirtááluin fáállun veikâ mon ennuv. Luándulâš äšši ulmust anneeđ taid. Nuuvt et amahân te olmâ olmoošmalli-uv annoo täävvirtáálust, veikâ tuše uccpuvssij já njammaliijvâi čaittâlmân. ¶
Astrid Lindgren kirjeest "Peppi Kuhessukká"; Jurgâlus lii muu. ¶
== ¶
Kaavpug roobdâst lâi šiljo, mast puoh šoodâi vildááht. Ton šiljoost lâi puáris táálu, já tien táálust aasâi Peppi Kuhessukká. Sun lâi oovceihásâš já sun aasâi tobbeen aaibâs ohtuu, ejittáá já enittáá. Motomin tot lâi pyeri-uv, tastko talle ij lam kihheen, kote ličij ettâm sunjin et sun koolgâi uáđđáástâllâđ eidu talle ko sust lâi nuuvt suotâs. Ige kihheen páguttâm suu puurrâđ ruusukaalâid talle ko sun halijdij toffeid. ¶
Ovdláhháá Peepist lâi eeči, kiäm sun rähistij ennuv. Já lâi sust enni-uv mut tot lâi nuuvt kuhháá tassaaš et tast sun ij muštám maiden. Suu enni lâi jáámmám talle ko sun lâi hirmâd ucce. Peppi čiärui tom nuuvt hirmâdávt et ij ohtâgin puáhtám orroođ suu kietkâm paaldâst. Peppi oskoi čuuvtij toos et suu enni lâi almeest já kuovlâi almerääigist já ooinij jieijâs nieidii. Peppi seevij távjá sunjin já pahudij: “Ele poolâ, kale mun piergiim!” ¶
Ij sun eejiskin lam vájálduttâm. Suu eeči lâi taampâ kapteen, já Peppi lâi jottáám meerâ alne suin taampâst, tassaažân ko eeči lâi stoormâst koččâm meerân já lappum. Mut Peppi lâi aaibâs vises tast, et mottoom peeivi eeči puáđáččij vala maassâd. Sun ij oskom toos, et eeči ličij hevvânâm. Sun oskoi, et eeči lâi karttâm mottoom trooppisii suollui já et sust lâi šoddâm tobbeen suolluu ässei kunâgâs já et taat ubâ peeivi juuđij kolleruvnâ uáivist. ¶
“Muu eeči lii kunâgâs”, Peppi ain čielgij čiävlááht. “Iä lah hirmâd maaŋgah párnááh, kiäin lii taggaar eeči, já talle ko eeči puáhtá huksiđ taampâ, sun puátá muu viežžâđ já must šadda prinses! Ij-uvgs lah-uv suotâs!” ¶
Suu eeči lâi uástám tien puáris táálu kuhháá tassaaš. Eeči lâi smiettâm aassâđ tobbeen oovtâst Peppijn talle ko puárásmičij ige innig puávtáččii jotteeđ meerâid. Mut talle ko sunjin sattui tiet pärtti já sun paifakkist lappui, koolgâi Peppi asâškyettiđ Kiirjâgämirist - tiet lâi ton táálu nommâ. Tot aaibâs vuordij suu, kálvuidiskijn puohrâkkân. ¶
Mottoom mučis kesieehid Peppi lâi ettâm pääsi tiervân matruusáid, kiäh porgii suu eeji taampâst. Matruuseh lijkkojii Peepin, já nuuvt Peppi-uv lijkkui matruusáid. ¶
“Pääcciđ tiervân, veerdih”, sun eeđâi já cummâlistij puohâid káálun. “Elleđ poolâ, kale mun piergiim.” ¶
Kyehti tiŋgii sun vaaldij fárusis taampâst. Sun vaaldij apina, mon nommâ lâi hiärrá Nilsson - tom sun lâi finnim ejistis - já meiddei stuorrâ mätkilaavhâ mii lâi tievâ kollelovemárkkásijn. ¶
Matruuseh čuožžuu taampâ kaitháá ¶
 ¶
kulen já keččii Peepin, kote vaazij olgoláá, kejâhánnáá tuáhásis, hiärrá Nilsson ärdee alne já mätkilavkkâ kietâkaavâst. ¶
“Liiba eromâš páárnáš”, mottoom matruus pahudij já sihostij konnjâl čalmestis ko Peppi lappui uáinusist. ¶
Sun lâi vuoigâdist. Peppi tuođâi-uv lâi eromâš páárnáš. Puoh komálumos lâi tot, et sun lâi nuuvt kievrâ. Ubâ maailmist ij lam ohtâgin taggaar pooliskin, kote ličij lamaš siämmáá kievrâ ko sun. Peppi puovtij luptiistiđ ubâ hiäppuš, jis sun peri halijdij. Suu jieijâs hiäppuš sun lâi uástám ovttáin  kollelovemárkkásáin eidu ton peeivi ko sun lâi varrim Kiirjâgämirân. Tot hiävuš aasâi tääl olgoviäskárist. Mut talle ko Peppi halijdij ehidispeeivi juuhâđ teejâ, sun siirdij hiäppuš šiiljon. ¶
Kiirjâgäämmir paaldâst lâi nubbe-uv táálu, mast lâi šiljo. Tien táálust assáin eeči já enni kuovttijn parnijnis - kandáin já nieidáin. Kandâ lâi Tyemes já nieidâ lâi Ánná. Suoi láin kuohtuuh hirmâd nánnáás já tottâleijee párnááh. Tyemes ij kuássin káskám kozâidis já poorgâi ain tego suu enni ravvij. Ánná ij kuássin váidám ige iskâm finniđ táátus čoođâ, já sust lâi ain fiijnáht šuállejum vuálppu pajalist, ige sun kuássin tuolvâdâm vuálpus. Tyemes já Ánná sierâdáin nánnááht koskânis šiljoost, mut suoi tuáivoin kale et liččii lamaš eres-uv párnááh kiäigijn sierâdiđ. Talle ko Peppi vala juuđij ejijnis meerâi alne, Tyemes já Ánná távjá eeđáin kuáimásis: “Liiba vaahâg, et kuássin ij kihheen puáđi aassâđ taas paaldân, taggaar kiäst liččii párnááh.” ¶
Tien mučis kesipeeivi, ko Peppi vuossâmuu keerdi lavkkij Kiirjâgäämmir kozzâš paijeel, Tyemes já Ánná iävá lamaš pääihist. Suoi láin talle ááhus kulen kolliistâlmin oho verd. Já vuossâmuu peeivi ko suoi láin puáttám pááikán já kejâdáin ääiđi čoođâ, suoi iävá tiättám et toos paaldân lâi varrim nieidâ. Eidu talle ko Kiirjâgäämmir verájáš lekkâsij, suoi láin ráđádâlmin, maid suoi porgâččáin ton peeivi já smietâdáin, tábáhtuuččij-uv ton peeivi mihheen suottâsijd. Talle nieidâ poođij tobbeen olgos. Tot lâi suámálumos nieidâ, kiän Tyemes já Ánná kuássin láin uáinám. Tot lâi Peppi Kuhessukká, kote eidu lâi vyelgimin iiđeedväzzimmokkásis. ¶
Tággáár sun lâi. Suu vuoptah lijjii porkkanivnásiih já tain lijjii kyehti čovgâ párgálduv, moh hárrájii maht sáttojii. Sust lâi potásnjune já sust lijjii čärmimuáđoh. Suu njune vyelni lâi viehâ stuorrâ njälmi já njäälmist šerisvielgis päneh. Suu vuálppu lâi hirmâd eromâš. Peppi lâi jieš kuárrum tom. Tot ličij kolgâm leđe aaibâs čuovjâd, mut sust ij lamaš tuárvi čuovjis käägis. Tondiet Peppi lâi kuárrum toos kuovgisruopsis pittáid. Sust lijjii jyelgist kuhes suháh. Nubbe sukká lâi čappâd, nubbe ruškâd. Já sust lijjii vala jyelgist čapis kammuuh, moh lijjii kyehti kerd suu juolgij kukkosiih. Taid kammuid suu eeči lâi uástám sunjin Maadâ-Amerikist, já kammuin lâi ennuv šoddâmvääri. Ige Peppi kuássin uážuččiigin nuubijd kammuid. ¶
Mon Tyemes já Ánná enâmustáá imâštellii, lâi apina, mii čokuttâlâi omâs nieidii ärdee alne. Tot lâi uccâ apinaš, mast lijjii čuovjis puvssiih já fiskis pusseer já vielgis olgâhattâ. ¶
Peppi väzzilij toin naalijn et nubbe jyelgi lâi vázáttuv alne já nubbe raavist. Tyemes já Ánná keejáin suu suámálii väzzim, nuuvt kuhás ko suoi oinijn. Mottoom ääigi keččin Peppi poođij maassâd. Tääl sun vaazij murdeetmáin. Ij sun tarbâšâm jorgettiđ pááikán monâdijnis. Sun orostij Tuámmás já Ááná äiđiuuvsâ kulen. Párnááh keččii kuáimásis. Tyemes koijâdij: “Mondiet tun váázáh murdeetmáin?” ¶
“Na maid tot häittid?” Peppi eeđâi. “Mijhân aassâp rijjâ enâmist. Amahân te juáháš uážžu väzziđ eidu tego haalijd? Mudoi-uv Egyptist puohah väzzih tánávt ige ohtâgin ane tom immâšin.” ¶
“Mast tun tom tiäđáh”? Tyemes koijâdij. Jiehhân tun vaarâ lah iällámgin Egyptist? ¶
“Mun jiem lah iällám Egyptist vâi?! Mun lam iällám jyehi saajeest maailmist já mun lam uáinám suámálub-uv aašijd ko ulmuid murdeetmin väzidijnis. Indiast ulmuuh väzzih kieđâigijn!” ¶
“Tun kielestah,” Tyemes eeđâi. ¶
Peppi smietâi váhá. ¶
“Naa, nuuvt mun kielestâm-uv”, sun eeđâi murâšlâžžân. ¶
“Kielestem lii ficcii”, Ánná eeđâi, já viijmâg sun tuostâi lehâstiđ njäälmis. ¶
“Naa, lii hirmâd ficcii kielestiđ”, Peppi eeđâi vala sorolubbon. “Mun tuše vájálditám tom motomin. Maht kalga taggaar uccâ nieidâš ain sárnuđ tuođâ, kiän enni lii eŋgâl já eeči mottoom suollust kunâgâssân hirmâd kukken já mun kote lam ubâ elimân jottáám meerâ alne? Já mudoi-uv Kongost Afrikist ohtâgin olmooš ij sáárnu tuođâ, Peppi eeđâi kirkis muáđuigijn. “Sij kielesteh tobbeen ubâ peeivi! Iiđeed-čiččâm rääjist tassaažân ko piäiváš luáštá. Nuuvt et jis mun vahâgist motomin kielestâm, talle tuoi kolgâvettee jurdâččiđ nuuvt, et tot puátá tast ko mun lam lamaš meendu kuhháá Kongost Afrikist. Mijhân pyehtip leđe skipáreh?” ¶
“Tiädust-uv, Tyemes eeđâi. Fakkist sun tuubdâi, et onne ij liččiigin mihheen ahevis peeivijd. ¶
“Puátivettee-uv tuoi muu kuuvl purâdiđ?” Peppi koijâdij. ¶
“Joo, suotâs”, Tyemes eeđâi. “Puáđi, Ánná, muoi vyelgeen.” ¶
“Naa”, Ánná eeđâi. ¶
“Mut mun koolgâm vistig čäittiđ tunnuu hiärrá Nilssonân”, Peppi eeđâi. Já talle apina vyeligávt luptij haatâs. ¶
Sij juttii Kiirjâgämirân mieskâm äiđiuuvsâst. Tastoo sij monnii čievrâpálgá mield sevtilmuorâi lappâd já pottii olgoviäskárân.  Tobbeen hiävuš puurâi havârijd taldrikist. ¶
“Mondiet tust lii hiävuš olgoviäskárist?” Tyemes koijâdij. Puoh hiäppušeh, maid sun tieđij, urruu taalist. ¶
“Naa”, Peppi smietâi, “kievkkânist tot jurâččij juolgijn. Já orroomvisteest tot ij maašâ leđe.” ¶
Tyemes já Ánná tiervâttáin hiäppuš já moonáin siisâ. Tobbeen lijjii kievkkân, orroomviste já uáđđimviste. Mut hirmâd čurgâd tobbeen ij lamaš. Tyemes já Ánná kejâdáin várugávt pirrâsis. Suoi pooláin tast, et suáluikunâgâs ličij mottoom nurheest vahtiimin. Suoi iävá lam eellimstis uáinám olmâ kunâgâs! Mut tobbeen ij oinum eeči. Ige ennigin. ¶
Ánná koijâdij: “Aasah-uv tun tääbbin aaibâs ohtuu?” ¶
“Jiem suigen”, Peppi västidij. “Hiärrá Nilsson já hiävuš-uv aassâv tääbbin.” ¶
“Naa, mut mun uáivildâm: ij-uvgs tust lah tääbbin eeči teikâ enni?” ¶
“Ij lah! västidij Peppi ilolávt. ¶
“Mut kii tuu talle ehidist ain koččo seeŋgân?” Ánná koijâdij. ¶
“Mun jieš”, Peppi eeđâi. Vistig mun eeđâm tom hirmâd nánnááht. Jis mun jiem talle moonâ seeŋgân, talle mun eeđâm korrâsávt. Já jis mun jiem valagin moonâ, talle mun rissiim jieččân, ibbeerdvettee-uv tuoi?” ¶
Tyemes já Ánná iävá aaibâs iberdâm. Mut amahân te taggaar-uv tooimâi. ¶
Ton ääigi sij lijjii puáttám kievkkânân, já talle Peppi čuorvij kulmii: ”Tääl mij passeep láátyid.” ¶
Talle sun vaaldij kulmâ mane já leggistij taid ááimun. Ohtâ mane koočâi suu uáivi oolâ já cuovkkânij, já nuuvt te vielgâččâs kuulgâi suu čolmijd. Mut taid nuubijd kyehti mane sun fattij pyereest kiddâ paistpánnoin, kuus toh cuovkkânii. ¶
“Mun lam ain kuullâm, et manevielgâččâs lii pyeri vuoptáid”, Peppi eeđâi já ruvvij čolmijdis. “Tuoi uáinivettee, et talle vuoptah šaddeh hirmâd pyereest. Brasiliast puohah joteh mane vuoptâin. Tondiet oovtâstkin ij lah tobbeen puálččiuáivi. Mut mottoom almai kale lâi nuuvt tuávkki et sun puurâi puoh moonijd ige ruvvim taid vuoptáid. Talle sun tiäđust-uv šoodâi puálččiuáivin. Já talle ko sun vaazij kááđu alne, toos pokkiidâttii nuuvt ennuv ulmuuh, et koolgâi táttuđ poolis išán.” ¶
Siämmást ko Peppi sáárnui, sun lâi vuohâsávt nuurrâm manekoorijd meddâl paistpáánust. Tastoo sun toppij seeinist hiäŋgájeijee poossâmkuustâ já vispááškuođij toin láttytääigi nuuvt korrâsávt, et täigi stircoi pirrâ seeinij. Loppâtääigi, mii paasij náápán, sun leškiistij paistpáánun, mii lâi helá alne. Talle ko látty lâi mudágávt possum nube peln, Peppi leggistij tom pelimuudon káátu já jorgettij tom ááimust. Talle sun fattij tom kiddâ paistpánnoin já poosij tom vala nube-uv peln. Tastoo sun leggistij láátyid kievkkân čoođâ, peevdi alne leijee taldrik oolâ. ¶
“Porree”, sun čuorvij, “porree ovdilgo toh čuáskuh!” ¶
Tuámmás já Ááná mielâst toh lijjii-uv njaalgâ láátyh. Já ko láátyh lijjii purrum, suoi moonáin Peppijn orroomviistán. Tobbeen lâi tuše ohtâ vistekálvu. Tot lâi hirmâd stuorrâ skappi, mast lijjii ennuv loováh. Peppi liähui loováid já čaittâlij Tuámásân já Áánán, maid aarnijd sun lâi tohon vuorkkim. Tobbeen lijjii eromâš lodemaneh já mučis skáálžuh já keeđgih, hervâttum rasijááh, korâdis silbâspejâleh, ciimcahpäädih já veikâ magareh tiiŋgah, maid Peepikyevtis eijijn láin uástám ko suoi láin jottáám pirrâ maailm. ¶
Peppi adelij kuábbáá-uv uđđâ ustevsis läähji. Tyemes finnij tiikaar, mast lâi kildee toppiittâh, já Ánná finnij rasijáá, mon lohheest lijjii kuovgisruopsis ripokuáđih, já sun finnij vala suormâs, mast lâi ruánáá keđgi. ¶
“Jis tuoi tääl vyelgivettee pááikán”, Peppi eeđâi, “te talle tuoi pyehtivettee puáttiđ itten maassâd. já jis tuoi eppee vyelgi, talle tuoi eppee pyevti maassâdgin puáttiđ. Jà tot ličij kale stuorrâ vaahâg.” ¶
Ton mielâst Tyemes já Ánná-uv láin, já nuuvt suoi tastoo moonáin pááikán. Suoi juuđijn hiäppuš lappâd, mii lâi puurrâm puoh havârijdis já nuuvt suoi moonáin Kiirjâgäämmir äiđiuuvsâst olgos. Hiärrá Nilsson seevij sunnui oivijnis. ¶
Tilaa: ¶
Blogitekstit (Atom) ¶
Tehân te mottoom peeivi peessim purâdiđ šaddoporrei raavvâdviäsust. Eromâš feerim. Love miinut vuordâččem maŋa poođij hiipi hámásâš nuorâ falâdeijee, kote pyeripeeivij maŋa koijâdij, aigum-uv mun puurrâđ ennuv vâii uccáá. Ton ääigi ko smiettim, maht sunjin västidičči, sun selvâttij, et falâmeh lijjii valjaah, adai munjin vaarâ pijsááččij ucceeb-uv meeri. Sun arvâlij, et jiem lam mihheen puuriš ulmuid. Ige ollágin šiev äšši, jis purrâmuš kuođđuuččij taldrik oolâ. Jiem valagin lamaš ettâm jur maiden, mut tiilájim vijmâg niäljádâs purrâmušmeereest, ko sun nuuvt tárkká koijâdâlâi, kalle šaddopittád mun vajaččim puurrâđ. Koijâdim kale, mávsáččim-uv mun siämmáá hade niäljádâsmeereest ko ubâ meereest. Hadde lâi puohháid siämmáš. Na, ekologisâš ko lam... Sun uápistij piävdán, mon piällás ij puorijn táttoingin puáhtám čokániđ - ránnjápeevdist čokkái jo kiinii ton verd saijaaht. Pajekerdi-uv lâi, mut tobbeen lâi siämmáš vädisvuotâ. Mun čokánim nieidâinân uksâpiällás mottoom stávroo čokkámstuálpu oolâ. Mun puurâm kale ruonâsijd, já uási tain lijjii-uv kale purâttetteeh, uási iä nuuvtkin. Potáspitáh suddii kale njäälmist. Pähkinpulláid mun kuođđim sovâlâšvuođâst šiljocissáid. Mun aštus tiilájim juhâmuššân koškes vielgisviijni, tuše oovtâ laasâ. Ko kerd mun lijjim tiilám niäljádâs purrâmušmeereest, falâdeijee puovtij meiddei niäljádâs vijnimeereest. Ij nomâlâssân lam tiervâšlâš juuhâđ "meendu ennuv". Teejâ mun kale finnejim čuuvtij eenâb. Muu nieidâ puurâi teejáin faallum keeksijd. Mun jiem kuássin nááđu jieŋâskääpi kuuvl iho, mut ton iijâ mun kale tobbeen elâččim: jieŋâskääpist láppojii motomeh suših. ¶
Lijjim joođoost Den Haag aldasijn, junáin. Tobbeen láin meiddei nieidâkyevtis enijnis. Nubbe nieidâ lâi loveihásâš, nubbe eskin tiävdám nelji. Já stuorrâuábbi kale tieđij ravviđ uccâuábis. ¶
Nuorâb nieidâ ooinij konduktöör unifoormu já ihástui toos. Sun še halijdij konduktöörin - finniiččij fijnâ pargopihtâsijd, puávtáččij orostittiđ juná já vuolgâttiđ tom vuod joton. Puávtáččij possoođ piilin. Puávtáččij vazâččiđ juná pajekeerdist já vyelikeerdist já leđe tergâdis olmooš já tärhistiđ liipuid. Já tastoo puávtáččij väzziđ juná káátu alne tego Juovlâäijih. Stuárráb nieidâ pahudij, et tot lii varâlâš - toos jáámá, ko kačča vuálos. Tastoo juná koosâi tuođâi korrâsávt. Muu smavvâ reppu kiirdij maŋgâ meetter vázáttuv alne. Mottoom áigáá keččin poođij kulluuttâs: "Junávyeijee kaartâi koossâđ, ko vyeijimrađe alne joteh uáivistulmuuh." Konduktöör kaačâi hirmos liävttoin tast lappâd. Stuárráb nieidâ pahudistij uábbásis: "Tie te uáináh. Halijdah-uv tun vala konduktöörin? Toh kalgeh čurgiđ jáámmám uáivistulmuid-uv räđe alne." ¶
Romssaast lii ain koolmâs. Mut motomin kale sáttoo lieggâsub peivi, masa jo iimâš. ¶
Uánehâš puudâš ¶
muáđoidâd acâkkistee liegâsvuođâst ¶
polvâttes alme vyelni ¶
muorâi arktisii suoivust ¶
peerusthánnáá tast ¶
et nuolah skođđâs ¶
pusseerstân ¶
tuš oovtâ áinoo ehidispiäiván. ¶
Lam nuurrâm teehi tejâseehâin oinum kuodduustuvvijd. ¶
++ ¶
Almai já nissoon lává iärránmin. Almai váldá tom uáli lussâsávt já paahud: ¶
- Tun jieh kuássin innig kaavnâ eellimsâd taggaar ulmuu ko mun lam. ¶
- Tot lii-uv muu juurdâ, nisson västid. ¶
+++ ¶
Rähisvuotâ čalmettut ¶
mut luhhoost olmooš motomin náájá: ¶
talle suu čalmeh vuod lekkâseh ¶
+++ ¶
Kalle cuobbuu kalga cummâlistiđ ¶
ovdilgo cuábui muttoo prinssân? ¶
+++ ¶
Tun tiäđáh ¶
et kihheen ulmuid ij lah kuássin tievâslâš ¶
- nuuvt kuhháá ko tagarân rähistuvá. ¶
+++ ¶
Rähisvuotâ lii čalmettem ¶
tondiet tot ij kaavnâgin muu. ¶
+++ ¶
Hevvâniđ suu kejâstâhân ¶
monâttiđ sunjin vááimus ¶
já motomeh vala eteh ¶
et rähisvuotâ lii tiervâslâš ¶
+++ ¶
Ideaal käälis lii taggaar ¶
kote ibbeerd tom ¶
maid suu kálgu ij eeđâ ¶
Onne tejâsekkâ koijâd, maid mun lam áhustân oppâm. Eeni enni, Máárjá-ákku, lâi muu pärnivuođâst alda, aasâi siämmáá šiljoost já motomijd iivijd vala siämmáá táálust-uv. Nuuvt et sust lâi älkkee oppâđ. ¶
Munjin pajemustáá puátá mielân tot, maht sun máttááttij muu kieđâvuššâđ niijbe. Ij sun kuássin kiäldám uccâ nieidii, et "ele vääldi". Sun ravvij, maht te niijbe já puuvko kalga toollâđ kieđâst. Já tom še muštám, maht mij eelijm viermijd kuohâmin jeđe maht mun tastmaŋa peessim čolliđ kuolijd. Jiem tieđe lijkkojim-uv ton hoomán, mut tot šoodâi kuittâg uápisin. Mun jiem tiäđustkin jieččân pärnivuotivij maŋa lekken kyeličasij paaldâst aassâm, nuuvt et toh tááiđuh, maid talle oppim, láá ááhu tááiđuh. ¶
Já maid mun kale lijjim halijdiđ ááhust oppâđ, lâi suu ruvâšleibireeseept. Tot lâi suu stuorrâ syeligâs, mon sun ij vissâ kiässán nuuvt tárkká muštâlâm. Jo muu ečirokke lâi ettâm, et aáhu liäibum leibi lâi puoh njálgásumos, maid sun kuássin lâi puurrâm. Kiitiätá muu enni sátáččij maidnii ton reseptist mušteđ. Koolgâmba koijâdiđ. ¶
Škovlâ lii jo nuuhâm ¶
ovdebáá peeivi ¶
luáštám párnáid kesikuáttumân ¶
Peeli luokkaast liijká paijaan ¶
táválii ääigi iđedist ¶
mana škoovlân ¶
tego mihheen ij liččigin ¶
Mudoihân máttáátteijee lii aaibâs ohtuu ¶
ige tot lah hävski sunjin ¶
kárttá ohtuu valmâštâllâđ ¶
puáttee ive ohjelmis ¶
já materiaalijdis. ¶
Išehân sun taarbâš. ¶
(PWA 8b-luokan 2016 já ton máttáátteijei) ¶
Ustev ¶
lii tego ¶
nubbe mun ¶
- Artistoteles ¶
Tiervâsvuotâ ¶
lii stuárráámus adaldâh ¶
tagarân ¶
kote motomin jáámá. ¶
- Aristoteles ¶
Jyehi skelmâ ¶
ij lah suolâ ¶
mut jyehi suolâ ¶
lii kale skelmâ ¶
- Aristoteles ¶
Mun jiem lijkkuu ulmui ¶
kote liihâd ¶
mut ij jieškin tieđe ¶
kuus ¶
- Johan Cruijff ¶
Mun vuástálistám jyehi ääši ¶
tassaažân ko toovâm miärádâs ¶
Talle mun kyedittâm ¶
Ij-uvgis tot lah-uv loogilâš? ¶
- Johan Cruijff ¶
Sust ¶
kiäst láá ennuv usteveh ¶
ij lah ohtâgin ustev ¶
- Aristoteles ¶
Äijih eeđâi ain: ¶
"Ko poorgah váhá hitásubbooht ¶
tot mana talle jotelubbooht." ¶
- Toon Hermans ¶
Hárjánem ¶
tot jo-uv lii ¶
teikâ tot váilu ¶
Johan Cruijff ¶
Jis mun halijdiččim ¶
et tun tuođâi iberdah ¶
liččim čielgim tom ¶
čuuvtij pyerebeht ¶
Johan Cruijff ¶
Jis ij pyevti vyeittiđ ¶
kalga anneeđ huolâ tast ¶
et ij táppáá ¶
Johan Cruijff ¶
Historjá lii eidu onnáš ¶
Puátteevuođâ čolmijgijn keččum ¶
Godfried Bomans ¶
Lukko ¶
oinuuškuát eskin talle ¶
ko tot lii ¶
monâttum ¶
Godfried Bomans ¶
Párnáin puáhtá oppâđ ¶
hirmâd ennuv ¶
ovdâmerkkân tom ¶
kost jotá ¶
jieijâs kierdâvâšvuođâ rääji ¶
W. J. van Broeckhoven ¶
"Mun lam fávru, tasko puohah vilpâstâlleh muu ubâ ääigi." ¶
"Mun lam taan saje täsni, tastko ohtâgin muu lihâstâh ij pääsi iärásijn huámmášhánnáá." ¶
Äigi ¶
mitted kulâmis ¶
nuuvt täsivávt já stáđásávt ¶
ko jo puáhtá ¶
Olmooš lii tuávkki ¶
ko määti taam kevttiđ ävkkin ¶
Ulmuu uáinust ¶
äigi ain ¶
jo-uv tuámá ¶
teikâ nuárbá. ¶
Tuu eellim ij šoodâ peeivijn, moh láá moonnâm pic peeivijn, maid tun muštáh. ¶
- Pavlenko ¶
Eellim meerhâš tom, et adelah alnestâd nuuvt ennuv ko tust lii maid adeliđ. ¶
- Karen Allen ¶
Mađe kuhebiššáá tun vuárdáh puátteevuođâ, tađe uánihubbon tot šadda. ¶
- Loesje ¶
Eellim ij pyevti čäälliđ. Tom ferttee eelliđ. ¶
- Oscar Wilde ¶
Tuu eellim ij šoodâ peeivijn, moh láá moonnâm pic peeivijn, maid tun muštáh. ¶
- Pavlenko ¶
Eellim meerhâš tom, et adelah alnestâd nuuvt ennuv ko tust lii maid adeliđ. ¶
- Karen Allen ¶
Mađe kuhebiššáá tun vuárdáh puátteevuođâ, tađe uánihubbon tot šadda. ¶
- Loesje ¶
Eellim ij pyevti čäälliđ. Tom ferttee eelliđ. ¶
- Oscar Wilde ¶
Tot, mast tääl ááigum muštâliđ, tábáhtui munjin tovle talle ko mun lijjim nuorâ nieidâš, Ánná muštâl. Jiem lamaš vaarâ puárásub ko nubálohihásâš talle. ¶
Lii jonsahpeiveehid, já mun lam puátimin muáđá kulen, kote oroi muádi penâkkullâm keččin mist. Talle iä lamaš vala kiäinuh mii kuávlust. Ij lamaš eres ko pálgáh paaihij kooskâst. ¶
Must lâi sämikappeer uáivist já kesipiivtâs pajalist. Lijjim tääl vaarâ vázzám pele määđhist, ko riškáttâlškuođij, já mun lijjim kuullâm eenist, et sämikappeer kalga jorgođ, jis arveškuát, amas tot njuoskâđ já fastođ. Já tom mun tiäđust-uv porgim. Mun jurgum kappeer já vuod väzzilim. Jiem mun lamaš vázzám nuuvt kuhes kooskâ, ko poottim aijuu, teikkâ kove tuáhá. ¶
Jiem mun vala juovdâm ton kove paajaakiäčán, te uáinám nissoon kiäst láá kuhes, čapis vuoptah, moh hiäŋgájeh čoolmij oovdâst, já tast lii pajalist čapis fastes haamit, já kieđâst sun tuálá rise. Mun te váázám kuuloold ovdâskulij já imâštâlâm, mii totgis ulmuid lii. ¶
Ko mun poottim aldeláá, te uáinám et ij tot jođegin pálgá mield muu oovdeld, pic vázzá lyeiveejeegist čääsist. Mun čuožâstâm keččâđ. Jiemge tieđe innig maid jo kalgeem porgâđ. Tot olmooš - oro lemin nuorâ nieidâ - vázzá ovdâsmaŋas taam lyeiveejiegist já čiärustâl. Tyellittälli sun časkel čáácán rissijn, mon sun kieđâstis tuálá, nuuvt et čääci tuše russáád. Jis kalgeem juátkiđ määđhi, te ferttiim väzziđ aaibâs taan ulmuu paaldâ - teikkâ mii tot tääl lâškin. ¶
Te mun hoksájim. Tien ajâkovehân kočodeh-uv kufittârkoppeen. Tothân lii-uv kufittârnieidâ, mun arvâlim, já väzzilim oppeet ovdâskulij. Oro kal viehâ hormišin jotteeđ lappâd, mut ij äävti, mun ferttiim peessâđ lappâd, maht váá jo. Jyelgih láá nuuvt njuorâseh et illá kyeddih muu. Mun vazzim nuuvt alda taam kufittârnieidâ et mun lijjim olleeđ kietân väldiđ tom, jis lijjim tuostâđ. Ko mun juovdim pááikán, te enni iätá munjin: "Iimâš ko kufittârijd jieh uáinám, ko jorgokaperáin jođáh jonsahpeiveehid! Nuuvthân toh tovlááh ulmuuh eteh." ¶
Elle Maarit Peđer kirjeest Ipmašat ¶
Onne mun tarbâšim tuu ¶
tego muádilov majemuu ive ääigi ¶
talle ko šadda jurgâlmist saahâ ¶
Talle lâi älkkee suáitistiđ ¶
Mut munnuu oovdiš uásádâh lâi lopâttum ¶
tuu šleđgâpostâčujottâs-uv ¶
ton keežild vájáldum ¶
Usâstâllim tuu nummeer ¶
já soittim ¶
tobbeen ij puáttám vástádâs ¶
Lijjih-uv määđi alne ¶
tego lii táválâš ¶
munnui kuohtuid ¶
Neetist mun tuu luhhoost kavnim ¶
já tot kale pyereest tieđij ¶
kost tun lijjih: ¶
In Memoriam. ¶
Rähis Lili, ¶
pyeri mätki ¶
Stuorrâ já räjittemes Avalâšvuotân ¶
Talle ko lii muu vuáru ¶
talle motomin ¶
te tastmaŋa ¶
munnuu jurgâlemsavâstâlmeh ¶
ain juátkojeh. ¶
Lili Ahonen: In Memoriam ¶
Mahtsun luuhâđ paječalluu? Persovnpronomin kiävttu sátáččij motomin leđe ávhálâš.. ¶
. ¶
Toovláš pajasšoddâdemmeetood: ¶
Suola kiddejuvvoo, tyemmejuvvoo, miästájuvvoo já loopâst vala sälttejuvvoo. - Kielâjuáhusist 7.6.2017 ¶
Akvaariošiljo ¶
Lam kalanâm, kalanâm, kalanâm! Maŋgâ keesi lam taan nuurkán kuáddám koddeerippoid vuolâ, vâi toh iä purâččii muu kukkáid. Taan keesi jiem innig toos álgám. Ij lah äigi. Rahtim nuurkán, mast mihheen ij šoodâ, akvaario. Istâdum suárvi uážžu toimâđ ruusun taan keesi. Keeđgih láá pyerebeh ko kukáh - ij lah huolâ ige taarbâš njuoskâdiđgin. Já vala ohtâ šiev peeli: taat šiljouási lii rahtum ele uásti maiden -prinsiipáin, adai ij määvsi maiden. ¶
Jis halijdah skeŋkkiđ munjin maidnii motomin, adde munjin mučis keeđgi. Ištâdâm tom-uv šiljosân. ¶
Vääldi njälmipitá ¶
viežâ juhâmuš ¶
vuoiŋâst ¶
tassaažân ko vuod jođáh ¶
SAS Loungest Oslost hiäŋgájeijee tekstâ ¶
Mondiet kihheen ij muštâl ¶
mon kukke lii ¶
vyerdee äigi ¶
Taggaar mii kuovllist ¶
nurhe tyehin ¶
mut peittâdât uđđâsist ¶
puátá alda ¶
mut paattâr ¶
Ij-uv sungin tieđe ¶
vâi ij-uv peerust ¶
Oslo kirdemkiedist, lappâdjottee omâs ulmui, kiän njäälmist kirdii muáddi sääni. ¶
Mun lam čáállám kiirján ¶
oovtâ já siämmáá siijđo ¶
jo maŋgii ¶
ihástâllâm tom ¶
já murâštâm ¶
ko tot ij kuássin ¶
šoodâ tuárvi pyerrin ¶
ige kuássin valmâštuu ¶
tondiet tot lii jo maŋgii ruuttum. ¶
Tot lii mučis sijđo ¶
moos mun lijkkuum ¶
Já ain ko oovdiš versio leggistuvvoo meddâl ¶
mun murâštâm mottoom tove ¶
mut jiem luovât ¶
čäliškuáđám uđđâsist ¶
luovâm eskin čuávuváá tove ¶
talle ko vaalmâš šadda. ¶
Maailm lii kirje ¶
já toh kiäh iä jođe ¶
loheh tast ¶
tuš oovtâ siijđo ¶
SAS Loungest Oslost hiäŋgájeijee tekstâ ¶
Tastoo kisákulmáliih vuoijii maassâd Kisákuulmán. Tállân ko sij pessii päikkiuuvsâst siisâ, nuolâhánnáá taaki já haatâ, Eemel eeči lijmij mälinääpi pitáid oohtân. Tot ij lam konstâ ige mihheen, tothân lâi luoddânâm tuš kyehtin pittán. Liina ilosmij nuuvt čuuvtij et njuškiistâlâi iiloost já čuorvij Aatun, kote lâi hiäppuš pestimin: ¶
- Tääl mij finnipvuod piärgumáállás! ¶
Nuuvt Liina juurdij! Sun ij vaarâ ollágin muštám Eemel. ¶
Ton eehid Eemel sierâdij viššâlávt uccâ Iidáin. Sun raahtij uábbásis sierâdemtuuváá niijton keđgij kooskân. Tot lâi Iidá mielâst hävski. Já Eemel capcij suu tuš ucánjihhii ain ko halijdij pippârminttunjálgá. ¶
Mut te siävŋánškuođij, já Eemel já Iidá uáđđáástâláin. Suoi kuovláin, lâi-uv enni kievkkânist. Ij lamaš. Tobbeen ij lam kihheen. Tuš mälinäppi. Tot lâi peevdi alne, čavosin já muččâdin. Eemel já uccâ Iidáš kejâdáin suámálii nääpi, mii lâi lamaš vyeijimin ubâ peeivi. ¶
- Juurdâš, Myerjiluovtâ rääjist, uccâ Iidáš eeđâi. Já tastoo sun lasettij: - Maht tun vuoigist finnejih uáivád náápán? ¶
- Ij tot lam ollágin väädis, Eemel västidij. - Näävt mun tuš porgim. ¶
Enni poođij eidu talle kievkkânân. Já vuosmustáá sun ooinij Eemel, kiäst lâi mälinäppi uáivist. Eemel kiškoi nääpi, uccâ Iidáš kiljoi já kiljoi Eemel-uv. Tastko sun lâi vuod áhásâm náápán, siämmáá čuuvtij ko ovdebáá-uv keerdi. ¶
Talle enni toppij helláruáhi já čooskij mälinääpi nuuvt čuuvtij, et ruáškám kullui  ubâ Väđirmielist. Ruášk, piejâi näppi já muttânij tuháttin pittán. Pitáh kočâdii tego arve kuás-uv Eemel oolâ. ¶
Eemel eeči kuulâi ruáškám savzâpuuvrán já kaččâlij siisâ. ¶
Sun orostij kievkkân uksâkozzâšân joskâdin ko ooinij Eemel já nääpi pittáid já helláruáhi, mon Eemel enni ain tollij kieđâstis. ¶
Säänigin sun ij ettâm, jorgettij tuš já moonâi maassâd savzâi kuuvl. ¶
Mut kyehti peeivi maŋeláá sun finnij viđâpennisii Eemelist. Lohđuttijhân tot ucánjihhii. ¶
Na te suullân tiäđáh, maggaar Eemel lâi. Taat mälinäppimaainâs tábáhtui majebaargâ vyesimáánu 20. peeivi. Mut vaarâ tun halijdah kuullâđ vala nube peeivist. ¶
Já tastoo sij vuolgii vuod Väđirmieli kuávlun. Eemel čokkái tutâvâžžân monnjâpeeŋkâst viđâpennisâš kuámmir siste já loccâ uáivist já kejâdij párnáid já pennuid já hiäppušijd já šoovijd, moi lappâd sij vuoijii. Jis Eemel ličij lamaš aaibâs táválâš kandâ, mihheen eres ij ton peeivi liččiigin tábáhtum. Mut Eemel ij lamaš mihheen táválâš kaandâid, já ervidba maid sun poorgâi! Sun uuigâi viđâpennisii njálmásis, já eidu talle ko sij vuoijii šavesaje lappâd, monnjâpeeŋkâst kullui joskis njielâstem. Tot kullui ton puudâ ko Eemel njielâstij viđâpennisii. ¶
- Oho, totpa tábáhtui huápust! Eemel eeđâi. ¶
Eemel enni vuod vuáivutškuođij. ¶
- Vuoi hirmos peeivih, maht tien viđâpennisii tääl finnee kaandâst olgos? Ij lah ko vyeijiđ maassâd tuáhtár kuuvl. ¶
- Lii tust-uv rekinistemuáivi, Eemel eeči eeđâi. ¶
- Mäksiđ tääl tuáhtárân vittâ määrhi ton pyereest, et finnee maassâd viđâpennisii! Mii numerijd tust lâi rekinistmist, ko vazzih škoovlâ? ¶
Eemel ij tuušijn iätádum. Sun njavhâdij čuávjis já eeđâi: ¶
- Mun lam-uv tääl jieš šeštimšahe. Tobbeen tot viđâpennisâš lii tääl šiev vuárhást. Ijhân siäštušavveestkin finnii maiden olgos. Mun lam irâttâm kievkkânnijbijn, nuuvt et tot lii aaibâs vises. ¶
Mut Eemel enni ij joskâm. Sun halijdij tuálvuđ Eemel maassâd tuáhtárân. ¶
- Mun jiem ettâm maiden talle ko kandâ puurâi puoh puksâpuáluidis, sun muštottij. - Mut viđâpennisâš suddá vaigâdubbooht, tast sáttá keevvâđ hyeneeht, osko peri! ¶
Já sun suorgâttij Eemel eeji nuuvt čuuvtij, et taat jorgettij hiäppušáin já vuojij maassâd Myerjiluohtân. Tastko lâihân eeči-uv tiäđust-uv huolâstum kaandâs tiet. Sij kaččii jiegâeeđeest tuáhtár kuuvl. ¶
- Vájáldui-uvks miinii? tuávtir koijâdij. ¶
- Ij, Eemel tuš njielâstij viđâpennisii, eeči eeđâi. - Nuuvt et puávtáččij-uv tuávtir váhá čuopâdiđ suu... neelji määrhi oovdâst teikâ toin suulâin... Viđâpennisâš páásus käävpi oolâ. ¶
Mut talle Eemel kiškettij eejis mááccuhist já culijdij: ¶
- Ele iiskâgin! Tot viđâpennisâš lii muu! ¶
Já keevâi nuuvt, et tuávtir ij miettâmgin väldiđ viđâpennisii Eemelist. Čuopâdâs ij tarbâšum, sun eeđâi. Viđâpennisâš kale puáđáččij ulmui uáinusân vuod muádi peeivi siste. ¶
- Mut puávtáh kale puurrâđ vittâ niisu, tuávtir eeđâi. - Talle tot šlantti finnee váhá skipárijd ige ruohâ tuu čuávjilaavhâ. ¶
Sivnedum tuávtir, máávsu sun ij váldám täälgin. Eemel eeči čuážui vuod tutâvâžžân kááđu alne Eemeláin já ennijn. ¶
Mut Eemel enni halijdij tállân moonnâđ Antikaisii nieidâi päikkiliäibuttâhân uástiđ Eemelân vittâ pulá. ¶
- Ij saahâgin tast, eeđâi Eemel eeči. - Misthân láá puláh pääihist. ¶
Eemel smietâi mottoom áigáá. Sun lâi čeppi rekinistmist já puurrâmmielâ-uv sust lâi. Tondiet sun eeđâi: ¶
- Must lii viđâpennisâš vises vuárhást, já jis tom finniiččij tállân meddâl, te uástáččim taid pulláid jieš. Sun smietâi vala váhá já lasettij: ¶
- Jieh-uvgis eeči lovniiččii munjin vittâ peeni muádi piäiván? Uážuh vissásávt ruuđâ maassâd! ¶
Talle Eemel eeči adelij piärán, já sij monnii Antikaisii nieidâi päikkiliäibuttâhân já ostii Eemelân vittâ pulá, uáli njaalgâ pulláid, jurbâsijd já fiskisruškâdijd, sukkâreh vala alne. Eemel njielâi taid jotelávt. ¶
- Näävt njaalgâ talkkâs jiem lah eledijnân finnim, sun eeđâi. ¶
Mut Eemel eeči lâi fakkist nuuvt movtáskâm, et ij innig tiättám, maid porgâđ. ¶
- Onne mij lep jyehi tááhust tiänám viehânáál ruuđâ, sun eeđâi já tiäđust-uv oostij viiđáin pennijn pippârminttunjálgáid tulijâžžân uccâ Iidážân. ¶
Mušte val, et taat tábáhtui ton ääigi kuás párnááh iä perustâm tast, lijjii-uv sist päneh vâi iä, tuávhih já ibbeerdmettumeh ko lijjii. Taan ääigi Väđirmieli párnááh iä puurâ njálgáid, mut tondietpa sist láá-uv päneh njäälmist! ¶
Eemel lâi vuáijám maŋgii Myerjiluohtân. Táválávt suu mielâst lâi hävski čokuttâllâđ ráttái alne já kejâdiđ ollâgâsâst tááluid, moi lappâd sij vuoijii, já párnáid, kiäh assii tááluin, já pennuid, moh umástii verájái kulen, já hiäppušijd já kuusâid, moh uávudii kuáttumist. Mut hävskivuotâ lâi taan tove kukken. Tääl sust lâi mälinäppi čolmij oovdâst ige sun uáinám ton vyelni ko jieijâs puállukammui njuunijd. Ubâ ääigi koolgâi koijâdiđ eejist: ¶
- Kost mij tääl lep? Jo-uv mij lep vuáijám pánnukákkusaje lappâd? Jo-uv mij forgâ puáttip šahesajan? ¶
Eemel lâi keksim noomâid puoh luoddâpiällást leijee tááloid. Pánnukákkusaje nommâ poođij tast, ko ohtii pyeidissiähá párnáákyevtis čuážžoin táálu verájáá kulen já puuráin pánnukááhuid, ko Eemel vuojij lappâd. Já šahesaje lâi finnim noomâ virkkuus šavveest, mon Eemel motomin ruohâdij seelgist. ¶
Mut tääl Eemel skihtij murâšlâžžân puállukammuidis ige uáinám pánnukááhuid ige šoovijd. Iimâš tot ij lam et sun paaimâi: ¶
- Kost mij tääl lep? Ep-uv mij jo forgâ puáđi Myerjiluohtân? ¶
Tuáhtár orroomviste lâi tievâ ulmuin, ko Eemel lavkkij siisâ mälinäppi uáivistis. Puohah šallišii suu. Juáháš iberdij, et lâi tábáhtum luhottesvuotâ. Tuše motomeh ilgâdis äijiheh povvâstii nuuvt korrâsávt ko puohtii, aaibâs tego ličij lamaš hirmâd suámálâš áhásiđ mälináápán. ¶
- Hohhohhoo, kalmojeh-uv tust peeljih, kandâ? ¶
-Iä, eeđâi Eemel. ¶
- Na mondiet tust talle lii tiet tiŋgâ uáivist, äijih koijâdij. ¶
- Amas must peeljih kolmuđ, Eemel västidij. Maatij sun-uv leikkušiđ, veik ucce lâi-uv. ¶
Mut tastoo Eemel peesâi tuáhtár kuuvl, ige tuávtir povvustâm sunjin. Sun eeđâi tuš: ¶
- Pyeri peivi, pyeri peivi! Maid tun tobbeen nääpi siste toovah? ¶
Eemel ij tiädustkin uáinám tuáhtár, mut tiervâttiđ sun kuittâg koolgâi. Tondiet sun komerdij nuuvt kieŋâlâsân ko puovtij, nappijn. Já talle ruáškái. Ruášk, kullui tuš, já mälinäppi lâi paifakkist kyehtin pittán. Nuuvt korrâsávt Eemel čooskij uáivis tuáhtár čäällimpiävdán. ¶
- Toho monnii nelji määrhi, culijdij Eemel eeči Eemel iänán. Mut tuávtir kuulâi tom. ¶
- Na, määrhi tij kuittâg šeeštijd, sun eeđâi. - Tastko muu táválâš táksá lii vittâ määrhi, ko mun vááldám uccâ kandijd meddâl mälinaapijn. Já täälhân kandâ tipšoi ubâ ääši jieš. ¶
Talle Eemel eeči ilosmij já jurduinis kiijtij Eemel tast, et kandâ lâi cuovkkim nääpi já šiäštám määrhi. Jotelávt sun vaaldij näppipittáid, Eemel já Eemel eeni fárusis já vuolgij. Mut ko sij pessii kááđu oolâ, Eemel enni eeđâi: ¶
- Juurdâš, täst tiänájui kuittâg-uv märkki! Maid toin kolgâččij uástiđ? ¶
- Ij maiden, Eemel eeči eeđâi. - Mij šeštip tom. Mut tot lii vuoigâlâš já hiäivulâš, et Eemel uážžu vittâ peeni, piäjus tom pääihist šiäštušavvees siis. ¶
Já sun vaaldij tállân viđâpennisii pursâstis já adelij tom Eemelân. Ervidba šoodâi-uv Eemel ilolâžžân! ¶
Ton peeivi lâi peivipurrâmuššân piärgumääli. Liina lâi leškim máállás kukkánáápán, já puohah čokkájii peevdist puurâdmin, eromâšávt Eemel. Suu mielâst määli lâi njaalgâ, já tom kale kuulâi. ¶
- Koolgah-uv tun šávguđ toin naalijn, enni nuttâlij. ¶
- Ijhân tast mudoi lah máállás smakkâ, eeđâi Eemel. Teikâ jiešalnees sun eeđâi näävt: - Toin naalijn tot eskin njaalgâ evvis lii. Mut maidba kuávlukielâst, ep peerust tast tääl. ¶
Puohah ožžuu puurrâđ nuuvt ennuv ko voijii, já talle näppi lâi kuárus. Ponneest lâi tuš aaibâs smavvâ kuáškánjâš. Ton kuáškánjâš Eemel halijdij, ige sun toos mudoi ulâttâm ko nuuvt et uuigâi uáivis mälináápán. Näävt Eemel poorgâi-uv, já kuulâi čielgâsávt, maht sun šáávgui nääpi siste. Tastoo Eemel koolgâi ruttiđ uáivis meddâl, mut kuvâttâl, totpa ij vuálgámgin. Näppi lâi áhásâm suu uáiván! Talle Eemel suorgânij já njuškij peevdist já mälinäppi lâi suu uáivist tego miinii šaavâid. Ton vyelni iä oinum čalmeh ege peeljih. Eemel kiškoi nääpi já kiljoi. Liina-uv jo suorgânij. ¶
- Mii fijnâ pilkkum! sun hirmástâlâi. ¶
-Mii fijnâ kukkápilkkum! Mast määli tääl porroo? ¶
Náápán ij tuođâigin puáhtám pieijâđ máállás, ko tast lâi Eemel uáivi, já ton verd Liina-uv iberdij, veik ij jiermijotteem tááhust meendu jotteel lamaškin. ¶
Mut enni jurdâččij eenâb-uv Eemel. ¶
- Hirmos peeivih sittágin, moin naalijn kaandâ tyest finnee luovâs. ¶
Kalga cuovkkiđ hellárohhijn ubâ pilkkum. ¶
- Ele huávrist, eeđâi eeči. - Tothân lii neelji määrhi pilkkum. ¶
- Adeliđ ko mun irâttâm, eeđâi Aatu-reŋgâ, kote lâi nahciis já kievrâs almai. Sun toppij nääpi peeljijn já luptij tom ollâgâsân ááimun, mut maidba tot išedij? Eemel čuávui tuš fáárust. Tastko Eemel lâi tuođâi-uv áhásâm nanosávt náápán. Já tast sun tääl hiäŋgái já čievčâdij juolgijdiskijn, vâi pesâččij maassâd lättei. ¶
- Lyešti... lyešti muu vuálus... lyešti, munhân ettim, sun kiljoi. Já vijmâg Aatu luoštij. ¶
Puohâin lâi hirmâd hyenes mielâ. Sij čuožžuu kievkkânist Eemel pirrâ já smiettii, Antton-eeči, Alma-enni, uccâ Iidáš, Aatu já Liina. Mut kihheen ij keksim, moin naalijn Eemel uážuččij luovâs mälinääpist. ¶
- Keččâđ, Eemel čiäru, eeđâi uccâ Iidáš já čaaitij konnjâlijd, moh kulgii uáinusân nääpi vuoluubeln já jurrii hitásávt Eemel nierâin. ¶
- Jiemge čiäru, Eemel huuihij. - Tot lii piärgumääli. ¶
Jienâ oroi lemin nanos tego ain, mut ijba táiđám leđe meendugin hävski čuážžuđ tiegu mälinäppi uáivist, já jurdâččiđ, jis sun ij avepiäiván pesâččii tast luovâs! Eemel-riäpu, ij sun uážuččii anneeđ jieijâs locciigin! ¶
Enni šallišij čuuvtij jieijâs kandii. Sun ááigui vuod väldiđ hiälláruáhi já cuovkkiđ nääpi, mut eeči eeđâi: ¶
-Jieh koolgâ! Näppi maavsij nelji määrhi. Pyeremus vyeijiđ Myerjiluohtân tuáhtárân, kale sun tom lyevvee. Tuáhtár ij mongin tábáhtusâst vääldi ko kulmâ määrhi. Tast tiänáá oovtâ määrhi. ¶
Eeni mielâst tot lâi šiev iävtuttâs. Ij kale jyehi peeivi ánsášum oles märkki. Maid puohâid toin ruuđáin finniiččijgin, veik maidnii haavskijd uccâ Iidážân, kote kaartâi pääcciđ pááikán ko Eemel peesâi vuojâččiđ. ¶
Kisákulmeest šoodâi huáppu. Eemel koolgâi putestiđ, suu koolgâi poossâđ já kárvudâttâđ pasepihtâsáid. Čohhoođ suu ij puáhtám ige poossâđ peeljijdgin, veik toos ličij-uv lamaš korrâ tárbu. Enni kale irâttij uigâđ ovdâsuormâs nääpi roobdâ vuálá vâi ličij puáhtám putestiđ Eemel peeljijd, mut tast lâi keevvâđ hyeneeht, tastko sun-uv tarvanij náápán. ¶
- Nievt tast kiävá, uccâ Iidáš eeđâi, já Antton-eeči aaibâs suutâi, veik sun mudoi lâi-uv nánnáás almai. ¶
- Kii vala áigu tarvaniđ kiddâ mälináápán, sun čuárvui. - Puáttiđ peri, te mun vááldám stuorrâ syeiniheeki já tuálvum ubâ Kisákulme Myerjiluohtân tuáhtárân. ¶
Mut talle Eemel enni ruttij hirmâd korrâsávt já finnij suormâs luovâs. ¶
- Peljij poossâm uážžu pääcciđ, Eemel, sun eeđâi já posolij suormâsis. Talle näppiroobdâ vuoluubeln oinui tutâvâš moijám, já Eemel eeđâi: ¶
- Na toin naalijn taan pilkkumist kuittâg puáhtá hiettâđ. ¶
Mut Aatu lâi jo vuáijám hiäppuš já ráttáid stuorrâ porthái oovdân, já Eemel poođij olgos já kuárŋui sáátun. Sun lâi kale fiijnes sárgáás pasepihtâsijdiskijn já čapis puálluluáváttuvâidiskijn já mälinapijnis, mut naa, vaarâ mälinäppi oroi ucánjihhii omâsin, mut lâihân tot kukkápilkkum já muččâd, masa tego muoti miäldásâš kesihattâ. Tot lâi tuš meendu čuuvtij Eemel čolmij oovdâst. ¶
Já talle vyejilii Myerjiluohtângis. ¶
- Keččâđ uccâ Iidá piärán ton puudâ, enni čuorvij. Sun čokkái ovdâpeeŋkâst Eemel eijijn. Monnjâpeeŋkâst čokkái Eemel mälinapijnis. Já loocâš lâi suu paaldâst peeŋkâ alne. Tiäđust-uv koolgâi leđe miinii uáivist pááikán macâdijn-uv. Lâiba pyeri, et sun tom muuštij! ¶
- Maid mun mälistâm eehidpurrâmuššân? Liina koijâdij, ko ráttáh jo jurâškuottii. ¶
- Määlist maid halijdah, enni västidij. - Jiem mun tääl oostâ jurdâččiđ. ¶
- Na talle mun vuošâm piärgumáállás, Liina eeđâi. ¶
Mut siämmást sun ooinij kukkátiiŋgâ lappuumin luoddâmookán já sun muuštij, maht ääših lijjii. Sun jorgettij Aatu já uccâ Iidá kuuvl já eeđâi murâšlâžžân: ¶
- Ferttee vissâ tuuttâđ šavepiärgun já vorrâláttyid. ¶
Tääl must lii lamaš nuuvt kočodum rijjâpeivi. Maid te totkee talle parga? Mun lam čurgim vistig-uv viste já poossâm laasâid. Já ovdil mun läävejim povvustiđ jieččân iänán já koijâdiđ, mondiet sun rijjâääigis keevtij čurgiimân. Tääl te iberdâm: eres äigi ij lah. Mut tastoo lii čuuvtij pyereeb-uv äigiájánâs ko čurgim: mun kustoo jurgâlâm párnái já nuorâi kirjálâšvuođâ. Taan tove lam jurgâlmin "Vaahteramäen Eemeli" anarâškielân. Lam čuuvtij murâštâm tom, et jiem lah jieš puáhtám luuhâđ táid kiirjijd já klassikkoid sämikielân. Tääl lii äigi väldiđ vaahâg maassâd já porgâđ tom tääl. Šadda iärásáid-uv luhâmuš. Já mii puoh hävskimus: siämmást mun peesâm testađ meiddei anarâškielâ tivvoomohjelm, mii lii jo tuhhiittettee muddoost. Taa piejâm algâpitá myensterin tijjân iärásáid-uv: ¶
Väđirmieli Eemel  ¶
(Astrid Lindgren) ¶
Väđirmielist aasâi kandâ, kiäm kuččuu Väđirmieli Eemelin. Sun lâi vildáás uccâ nággáruššeš, ij ollágin tyeggáár nánnáás páárnáš tego tun. Veik nánnáás nääli Eemelist lâi - hirmâd nánnáá. Talle ko sun ij huikkám. Eemelist lijjii jurbâ čuovjis čalmeh já jurbâ ruopsis nierah já vielgis linnâvuoptah. Puoh lâi nuuvt nánnááht, et Eemel ličij puáhtám anneeđ uccâ eŋgâlâžžân. Mut jis nuuvt noobdij te erehtui. ¶
Eemel lâi kievrâ tego smavvâ vuávsáš já sun aasâi Kisákulme táálust Väđirmieli siijdâst. Já tiäđust-uv sun sáárnui siämmáánáál ko ton kuávlust sarnuu, maidba sun toos voojij. Ko sun halijdij kaperis, sun ij ettâm tego tun: “Mun halijdâm kaperân.” Sun eeđâi näävt: “Mun ááigum muu loccii!” Suu loocâš lâi taggaar koibâkappeer, mast lâi čapis koibâ já čuovjis skoođâs, viehâ fastes kappeer. Eeči lâi uástám tom sunjin motomin kavpugist. Eemel mielâstui toos nuuvt čuuvtij, et eeđâi uáđđáádijnis: ¶
- Mun ááigum muu loccii! ¶
Enni ij liččii adelâm Eemelân kappeer seeŋgân. Sun ááigui uigâđ tom viäskár ildee oolâ, mut talle Eemel huuihij nuuvt, et ubâ Väđirmielli kuulâi: ¶
- Mun ááigum muu loccii! ¶
Já kulmâ oho Eemel oođij jyehi ijjâ loccâ uáivist. Moonâihân tot mahtnii, veik čuágih tobdojii. Uáiviäšši, et Eemel finnij táátus čoođâ, já tast sun kale oonij huolâ. Sehe tast, et enni ij finnim táátus čoođâ. ¶
Ohtii juovlâi ääigi enni iiskâi finniđ Eemel puurrâđ pabunjuvdos, ruonnâseh ko láá nuuvt tiervâsliih. Mut Eemel eeđâi ij. ¶
- Jieh-uv tun kuássin ááigu puurrâđ ruonnâsijd? enni koijâdij. ¶
- Nuuvt, olmâ ruonnâsijd, eeđâi Eemel. ¶
Já tastoo sun čokánij várugávt juovlâkuosâ tuáhá já sađoškuođij tom. Mut forgâ sun tuulhâi, tastko kuácceeh čuogguu njäälmi. ¶
Taggaar nággáruššee lâi Eemel. Sun halijdij kivriđ eeni já eeji já ubâ Kisákulme, mielâstubbooht ubâ Väđirmieli, mut toos iä väđirmieliliih miettâm. ¶
- Tieh Kisákulme Niemisiih láá kale viehâ tiileest, ko kandâ lii tyeggáár libáruvvâš, sij ettii. - Tien puicceest ij kale kuássin šoodâ olmooš. ¶
Nuuvt toh jurdii Väđirmielist. Iäba liččii sárnum, jis sij lijjii tiettiđ, mon kuhás Eemel vala peesâi. Jis sij liččii ervidâm, et sust styeresin šoodâi aaibâs kieldâstiivrâ saavâjođetteijee! Tun jieh vaarâ tieđe, maid meerhâš leđe kieldâstiivrâ saavâjođetteijee, mut fijnâ pargo tot lii, osko peri, já tagarin Eemel kuuloold šoodâi. ¶
Mut pissoop vala tien ääigist ko Eemel lâi vala ucce já aasâi Kisákulme táálust Väđirmieli siijdâst ejijnis Antton Niemisáin, enijnis Alma Niemisáin já uccâ Iidá-obijnis. Kisákulmeest lâi meiddei reŋgâ Aatu já pijgá, kiän nommâ lâi Liina. Tastko ton ääigi ko Eemel lâi ucce, Väđirmielist já eres-uv soojijn lijjii piijgáh já reeŋgah. Reeŋgah kendii já tipšuu hiäppušijd já vuávsáid já fievridii suoinijd láátun já kolvii potásijd, já piijgáh poččii já possii liitijd já lätteid já lavluu párnáid. ¶
Tääl tastoo tiäđáh, kiäh assii Kisákulmeest. Antton-eeči, Alma-enni, uccâ Iidáš, Aatu já Liina. Já sii lasseen kyehti hiäppuš, muáddi vuávsá, käävci kussâd, kulmâ šave, love savzâd, vitnubáloh käännid, käniores, kissá já peenuv. Já tiäđust-uv Eemel. ¶
Kisákulme lâi suámis smavvâ šiiveettááluš, mast lâi ruopsâdin máálájum aassâmviäsu ämirist oomeenmuorâi já syrenij kooskâst. Já pirrâsist lijjii piälduh já nijtoh já kuáttumenâmeh já jävri já uáli jo stuorrâ mecci. Kisákulme eellim ličij lamaš stääđis já rávhálâš, jis Eemel ij liččii lamaš. ¶
- Tuon kaandâst láá ain skilottudmeh mielâst, eeđâi Liina. - Já kuás tot ij jieš konstuš, te aainâs-uv toos tábáhtuvá veikâ mii. Siämmáámuđusii puice jiem lah kuássin uáinám. ¶
Mut enni piäluštij Eemel. ¶
- Ijhân Eemel olmoošmettum lah, sun eeđâi. - Onne-uv, jis sun te capciistij Iidá já sattui komettiđ kähvilaavcâ... na nuuvt, já ruotâttijhân sun kisá käniheeki pirrâ. Mut mudoi must oro, et kandâ tasijduuškuát já šodâškuát nánnáábin. ¶
Ij Eemel olmoošmettum lamaš, ij suigen. Sun lijkkui čuuvtij sehe Iidán ete kiisán. Mut págguhân Iidá lâi ucánjihhii capciistiđ, tastko ij uábbi mudoi liččii adelâm sunjin siirápvuojâleeibis. Já kisá Eemel vyejettij puoh ustevvuođâst, tuše tondiet vâi uáináččij, vuáitáččij-uv sun tom kaččâmist. Veik ij kissá tom iberdâm. ¶
Taat peivi, kuás Eemel capciistij Iidá já komettij kähvilaavcâ já vyejettij kisá, lâi njuhčâmáánu čiččâd. Mut tääl peesah kuullâđ muádi eres-uv peeivist, moi ääigi tábáhtui eenâb. Mon suujâ keežild leškin tábáhtum. Tondiet-uv et Eemelist lijjii skilottudmeh mielâst vâi tondiet, et sunjin tábáhtui veikâ mii. Algâttep veik mottoom kiđđâpeeivist. ¶
Enijpeivi lii viehâ alda. Omâstâm táid jurduid jieččân iänán, kote lii maailm pyeremus! ¶
Taam čälidijnân čokkáám Avelist, keejâm fijnâ eehidruáđi. Mun tiäđám, et keesi alda ijjâčuovâ ij lah ko muádi läävhi tyehin. Motomin peividmeh láá kustoo pááccám čälihánnáá, ko jiem lah ostâm. Toos lii lamaš suijâ-uv: tääl muádi majemuu peeivi ääigi lam kustoo rahttâtmin nubelágán tilán -  ááigán, kuás mun koolgâm čuážžuđ jieččân eeni caggen čuuvtij eenâb ko ovdil, leđe čuuvtij nanosub ko ovdil. Sun lii aaibâs forgâ päcimin ohtuu. Tot toovât sunjin pohčâs. Olmooš, kote ij lah kuássin eellimstis aassâm ohtuu; kote lii ain annaam iärásijn já aldemuin siev huolâ. Tääl-uv ihástâlâm, mon nanos sun lii. Mun tiäđám, et sun tääl-uv piergee já ciävzá - nuuvt ereslágán tiileest ko ovdebáá tove. Taan tove puoh ij puáđi nuuvt fakkist. Lii äigi rahttâttâđ ton viärráámui, mon olmooš ij olssis tuáivu. ¶
Mon kuhháá taat eehidruáđi äigi vala pištá, tast mij ep tieđe. Ulmuu äigi ij kuittâggin lah nuuvt tárkká luoštum. Mut tääl tiettip, et eehidruáđi maŋa ittee sevŋâd lii uáinusist. Tääl mun jieččân peeleest iiskâm išediđ eeni, vâi sun uáináččij ton čuovâ, mii itá sevŋis paje maŋa. Tot äigi lii sunjin eresmuđusâš já puáhtá nubástusâid. ¶
Taan peividem puotâ tuáivum, et tij, kiäh tubdâvetteđ muu eeni, váldáččijd sunjin ohtâvuođâ, sárnuččijd suin táválijn aašijn já táválii elimist, potkiiččijd suu aargâ, kuldâliččijd suu talle ko sun haalijd sárnuđ. Sun taarbâš tääl tii puohâi saanijd já torjuu. Jis mij puohah oovtâst irâttep, te ij-uvsun luhostuu. ¶
Takkâ! ¶
Kejâdâm ¶
maailm muččâdumos eehidruáđi ¶
ton ruápsám ¶
já ruškodem ¶
Taan tove ¶
keejâm tom pyerebeht ¶
ton iivnijd ¶
já šuoŋâid ¶
Tondiet ko munjin lii muštâlum ¶
et tääl ko suu piäiváš luáštá ¶
tastmaŋa ¶
siävŋán. ¶
Mon čappâd puáhtágin leđe ¶
pyeccee čappâdumos huumor ¶
Taggaar et povvust Jämimân ¶
ton stuorrâ paldattâsân ¶
muáđoi njeigâ ¶
polâhánnáá tast ¶
et forgâ tuođâi-uv jáámá ¶
Tuáhtár lâi ettâm ¶
et moonnâm juovlah lijjii vala ¶
mut puáttee juovlah iä innig puáđáččii ¶
Luhhoost tast kooskâst lii vala keesi ¶
kuhes äigi ¶
nuuvt et puáhtá eelliđ peeivist piäiván ¶
juurdâšhánnáá mánuppoojijd ¶
ton tuoivust ¶
et korrâsub pohčâseh iä puáđi ¶
Mut lii-uv nuuvt ¶
et tuáhtár lii-uv stuárráámus paldattâs ¶
Pyeccee ceelhij onne ¶
et pala ¶
tuáhtárân monâmist ¶
Magareh hyenes saavah taangis tove ¶
Lii-uv sun valagin vaalmâš ¶
väldiđ taid vuástá ¶
Kálgu luhhoost lohđut ¶
et saavah ¶
iä innig pyevti tast huánániđ ¶
tondiet ko tot viärráámus ¶
"Máhđuttem Tipšođ" ¶
lii jo ohtii kočâttum ¶
Kuohtui váimulâš povvâstem ¶
ij pyevti vájáldittiđ ¶
ige tomgin ¶
et purâstavdâ ij kode tuše oovtâ ¶
mut iská koddeđ maŋgâ ¶
siämmáá ääigi ¶
jis toos addel vääldi. ¶
Mun lam ain smiettâm, manensun mun jiem määti kuárruđ maiden sämipihtâsijd. Suhái kođđeem lam máttááttâllâm. Čokkáám taan blogi čälidijnân jieččân ärbituuveest, kuorâm stuorrâ tuáijár luodâid, já kietân eehidluhâmužžân paasij suu ildest kirje ¶
Suomâ sämimáccuheh  ¶
. Tääl te mun tiäđám, mondiet mun jiem määti kuárruđ: munhân kustoo kuulâm tyeje läpittâm suhâpuolvân. Muu mielâst ličij äigi orniiškyettiđ mááccuhkuárrumkuursâid anarâškielân. Kost máttáátteijee? Terminologia mist lii vuárhást. ¶
Čuávuvâš Áile Aikio tekstâ čielgee puoh já piäjá aainâs-uv muu jurduin puoh pittáid sajasis. ¶
- Koskâääigi räi sämmiliih korruu kárvuidis čeevđist. Káárvui maalijd meridii kuhes ääigi amnâseh já tile. Nisonij já almai mááccuheh nuávdittii siämmáá vuáđumaali, iäge káárvuin lamaš meendugin stuorrâ kuávlulâš iäruh. 1300-lovo rääjist láá sämmiliih tievâsmittám jieijâs pyevtittem amnâsijd pyehtimkálvuiguin, jieškote-uvlágán kággáiguin, metallijguin já cimccâhijguin. Pyehtimateriaaleh lassaanškuottii kuuloold, vistig juhlekárvudâtmist. 1800-lohon puáđidijn sämmilij káárvui amnâseh lijjii jo vuáhádum tááláá hámásâžžân. Merhâšitteemus nubástus ovdii iähtun lâi čeevđi kiävtu kiäppánem, mon sajan pottii eres materiaaleh. 1800-lovvoost Ucjuv pappâ Jacob Fellman  mield sämmiliih kevttii tälviv peeskâ já kággást koorrum sämimááccuh. Juhlepeeskah hervejuvvojii leđđein já ollâ siäpulâs njálmádittui čevđijn. Peeskâ alne, ärdeid já niehi lieggiimin almaah kevttii kuobžâčeevđist koorrum čevenäävdi. Nisoneh oppeet kevttii leđđest koorrum syeje (rááhá), mii lâi kiddejum padijguin čiäppát pirrâ já alemân. ¶
1990-lovo aalgâ sämmilij káárvui ovdánmân kuulâi kuávlulij iärui lasanem, já mááccuhmaalih ovdánškuottii eenâb já eenâb jieijâs kuávlun. Rääjih mááccuhkuávlui kooskâ lijjii kuittâg vala epičielgâseh, já uđđâ ääših váldojii siämmáá náálá puohháid mááccuhmallijd ko meid njuolgist ránnjáalmugijn já eres sämmilâšjuávhuin. Sämimááccuh ovdánmân já nubástussáid vaiguttij eenâb tot, maggaar kággá kuávlust finnij ko veikkâba kuárroo mielâstume. Ovdâmerkkân nissoon argâmááccuh materiaalin puovtij leđe käägis, mast láá sárgáh. Materiaal háárán ulmuuh šeštii já puáris máccuhijn korruu távjá uđđâ pihtâsijd ovdâmerkkân párnáid. ¶
Nubbe maailmsuáti já Säämi suáđi evakkoäigi vaiguttii eromâšávt nuorttiipele sämmilij kárvudâtmân. Evakkon vyelgidijn masa puohâin sämmilijn lijjii tuše toh tävireh, maid sij voijii kyeddiđ já sämikáárvuh, moh lijjii pajalist. Evakkotäälvi ääigi maaŋgâi sämmilij káárvuh hilppánii, mut amnâseh uđđâ kárvoid tâi ubâ niävuhkin toi kuárumân iä lamaš finniimist. Maaŋga sämmiliih kevttii-uv evakkotäälvi ääigi vuossâmuu keerdi lädikáárvuid. Evakkotäälvi maŋa lädikáárvui kevttim jotkui uásild ton-uv keežild, et materiaaleh ärbivuáválij pihtâsij rähtimân iä lamaš finniimist. Iänuduv kuávlu sämmiliihkis lijjii evakkost Ruotâ Säämist, uásild sämikuávlust, já nuuvt evakkoääigi vaikuttâs sii kárvudâtmân lâi ucce. ¶
Säämi puáldim mield masa puoh tuáján kullee pargoniävuh-uv lijjii tuššâm, tegu iänááš uási puáris pihtâsijn-uv. Suáđi maŋa mááccuhtarbâšij finnim lâi heeitug, veikkâ maŋgâsijn lâi-uv máhđulâšvuotâ ávhástâllâđ Taažâ kävppiohtâvuođâiguin, main eres lasseen leđđee lâi pyerebeht finniimist. ¶
Škovlâ já asâttâhlájádâs vaiguttii eromâšávt säminuorâi kárvudâtmân. Škovlâlaavâi nubástusâi mield ive 1946 meid tuáriskuávlui párnááh jođettuvvojii oppâkenigâsvuođâ pirrâdâhân. Tave-Suomâ hyenes jotteemohtâvuođâi keežild iänááš uási taan aheluoka sämmilijn viettii aainâs-uv uási ivveest asâttuvâin. Asâttâh- já škovlâmaailmist suomâkielâ já syemmilâš kulttuur lijjii nanosávt uáinusist, já párnáid máttááttui tuše syemmilâš tyejiärbivyehi. Návt maŋgâsijn luándulâš ohtâvuotâ sämikulttuur tyejiärbivuáhán potkânij iäge tyejitááiđuid kiergânâm tâi  ovttuu iäubâ halijdâmgin oppâđ, já sämipárnááh já -nuorah viäránii jieijâs kulttuurist já mááccuhärbivyevist. Viäránem lâi eromâš koorâs nuorttâsämmilij já aanaarsämmilij koskâvuođâst. ¶
1970-lovvoost  aalgij sämikulttuur uáinusânpuáttim, já nuorah, škovliittâttâm sämmiliih algii vaattâđ eenâb já eenâb vuoigâdvuođâid olssis, jieijâs kielân já jieijâs kulttuurân. Sämimáccuhist lâi tehálâš rooli pajaneijee sämmilâšidentiteet hámášuumeest já máccuháin halijdui tiäđulávt puohtuđ uáinusân jieijâs identiteet já kulttuur já toin halijdui iäruttuđ väldikulttuurist. ¶
Sämikulttuur moránem ohtân puáđusin lâi tyejiseervi Sápmelaš Duodjárat ry vuáđudem ive 1975. Seervi ohtân ulmen lâi ovdediđ masa jo lappuumin lamaš säämi tyejitááiđu. Pargo várás vuáđuduvvojii tyejikonsulent já tyejirävvejeijei tooimah, já servi ornij tyejikuursâid jieškote-uv päikkikuudijn. Eromâšávt sämimáccuhij kuárrumkuursah lijjii pivnoheh. Ko servi algâttij puvdâtooimâ Anarist ive 19977 te tyejimateriaal finnim puáránij. Puuvdâst puáhtá uástiđ meiddei sämitájárij tuoijum tuojijd, máccuhijd já mááccuhoosijd. Taat lii helppim toi sämmilij kárvudâttâm, kiäin ij lah lamaš máhđulâšvuotâ oppâđ jieš kuárruđ máccuhijdis. ¶
Tááláá ääigi sämimááccuh kiävttoo hejâ- já rippâjuhlij juhlepihtâs lasseen meiddei eres tábáhtusâin, sierâlágán konfereensâin já čuákkimijn, main ulmuuh láá oovdâstmin sämmilâšvuođâ. Mááccuh uđđâ kevttimpirâsin láá šoddâm sierâlágáneh sämijuhleh, markkâneh já taaidâtábáhtuseh. Eromâšávt Sämitige ihásávt ornim sämipárnái já -nuorâi taaidâtábáhtusâst lii lamaš tehálâš rooli párnái já nuorâi mááccuhkevttim iäláskitmist. ¶
Sämimáccuhist lii merhâšittee sajattâh säämi siärvusist. 2000-lovo sämmilij argâkárvudâttâm ij ennustkin spiekâst syemmilij kárvudâtmist. Mut uárjieennâm káárvui lasseen masa jo jyehi sämmiliist kávnoo meiddei sämimááccuh, moos sun čiŋâdât tehálâš tilálâšvuođáid. Muččâdávt koorrum já veeppum máccuiháin sämmilâš kunnijât nuuvt jieijâs kulttuur ko tilálâšvuođâ-uv, moos lii uásálistmin. Sämimáccuhist sämmilâš oovdâst jieijâs suuvâ, jieijâs kuávlu já jieijâs aalmug. ¶
Suomâ sämimáccuheh. Lää'ddjânnam sää'mpihttâz. Suoma sámegávttit. Aanaar: Sámi Duodji ¶
Lam iällám ääigi ¶
kuás merâkaijuu jienniis šnirgom ¶
lii lamaš muu peljijd arktisávt eksootlâš ¶
Maailm fijnásumos suáittujienâ ¶
jieččân kánnykist ¶
Tääl uáinám nubenáál ¶
iälám ääigi ¶
kuás smietâm ¶
maht te torvolávt patâriččim ¶
bussisajattuvâst paargon ¶
uáivi alne kirdâččeijee luudijn ¶
moh aggressivlávt volliitteh puoh lappâdjotteid ¶
suojâleh monijdis já piervâlis ¶
Iälám ääigi ¶
kuás iho jiem pissii uáđđiđ ¶
iđedisiijâ älgee piškomkonsert keežild ¶
Mii nohá eskin talle ¶
ko sevŋâd vuástá itá nubbe sevŋâd. ¶
Tromssaast ¶
mun eskin smietâm ¶
tälvimácuhân nuollâm ¶
Tiptám tom kuittâg leđe pajalist ¶
váháš áigáá ¶
Jieŋâmeerâ čuáskis pieggâ ¶
káská tommittáá korrâsávt ¶
Iäráseh ¶
merideh eresnáál ¶
čokkájeh olgon kolmuumin ¶
purâdempuudâs ääigi ¶
šoorcih jyelgist ¶
t-päiđi pajalist ¶
naavdâšmin ¶
arktisii kuávlu uánehâš keesist. ¶
Mon hävski, et kihheen ij taarbâš vyerdiđ oovtâgin puudâ, et puávtáččij pyereedškyettiđ maailm. ¶
Puohâst huolâhánnáá mun oskom, et ulmuuh láá váimustis pyereh. ¶
Mun iälám jolâs ääigist. ¶
- Anne Frank ¶
Ij-uv lussâd ¶
mahtniigin finniiččii ¶
keppisubbon ¶
nuuvt et kukken meddâl ¶
puáđáččij ucánjihhii ¶
aldeláá ¶
faste ¶
muttuuččii ¶
muččâdubbon ¶
já äigi ¶
hurgettičij ¶
čuuvtij jotelubbooht ¶
nuuvt et ¶
iäránem ahevist ¶
ličij váhá uánihub lävkki ¶
puáttee kuáhtáámân. ¶
Mondiet kolgâččij murâštiđ tom ¶
kuus ij lah vala olláám ¶
toho puáhtá ain viggâđ ¶
teikâ mondiet murâštiđ tom ¶
kuus ij pyevtigin ulâttiđ ¶
Keejâ čiävlááht ¶
maid lah juksâm ¶
paajeed uáivád ¶
tuáivut luho olssâd ¶
tast et lah peessâm taan räi ¶
kukkeláá ij lah innig tárbugin moonnâđ ¶
tágárin. ¶
Adde muu vyeittiđ ¶
mut jis mun jiem pyevtigin vyeittiđ ¶
adde muu irâttiđ ruokkâdávt. ¶
Jieht tarbâšim olssân monnii ilolii tábáhtume. Elâččim vuoptâidân čuopâdmin. Muu jieččân vuoptâčyeppee lâi tobbeen, mut tääl ij lam suu peivi. Sunjin rähis muáđá lâi karttâm pyecceiviäsun: šodâlmâs uáivist, čuopâdem jotelávt, jo puáttee ohhoost. Tien maŋa ij  jieškin meendu čuuvtij virkodum. Mut ij tot maiden – eellim lii. ¶
Taat vuoptâčyeppee lii lamaš taan saajeest ko kuhháá. Ko halijdâm jieččân šiev mielân, kuáivum muštoidân. Mielân puátá tot čuopâdemkerdi, ko ovdebâš omâsteijee vala poorgâi tobbeen. Sust lâi peenuv, kote lâi ain fáárust pargoost. Mut mottoom tove peenuv lappuustij. Kiinii äššigâšâid lâi olgos monâdijnis kuáđđám uuvsâ kuávhild, te peenuv lâi jieš sonottâm jieijâs olgos. Teikâ pyerebeht-uv eeđân: tot lâi kárgám. ¶
Nahân te šoodâi huáppu usâškyettiđ pennuu. Mun vuolgim še uuccâđ. Muu väivi lii tot, et must lâi lijne kiesâstum pihtâsij pirrâ, tego vuoptâčyeppee läävee porgâđ. Tastoo vuoptah lijjii macâstum pajas puohlágán capciistuvâigijn. Lijjim uáinus, ko juuttim kááđu alne. Tastoo aldemuu oovdelpuáttest koijâdim, lâi-uv sun uáinám vielgis pennâgáá. Sust moonâi mottoom äigi ovdilgo sun munjin västidij. Must lâi puhelin fáárust. Forgâ vuoptâčyeppee suáitistij munjin já almottij, et peenuv lâi kavnum muádi kááđukulme keččin. Mun aštus maccim vuoptâčyeppee stoovlin. Finnejim vuáládâs-uv. ¶
Den Haag pyecceiviäsu hiisist ¶
puárissiähá almai ¶
mieigâi kaiŋârsuábbásis ¶
njavhâdij siämunis ¶
sivnádâlâi ¶
- Hemelii sittágin ¶
tun lah vala nuorâ olmooš ¶
mut tiäđáh-uv ¶
olmooš ko piäsá čiččâmlov lappâd ¶
kalga leđe piller tien vááiván ¶
piller tuon vááiván ¶
Ij tast kihheen meendu ilolâžžân šoodâ ¶
eereeb pillerij vyebdee ¶
jieijâs ruttâalmeest ¶
Jotkim kiäinusân ¶
juuttim kardiologuásáduv lappâd ¶
eidu tien uuvsâ puotâ ¶
čuážui nubbe puárissiähá almai ¶
tollij raddees ¶
Mun orostim ¶
koijâdim ¶
lâi-uv sust puoh pyereest ¶
ij lam ¶
raddeest tubdui suámálâš puáldáttâs ¶
ij lam ovdil kullum ¶
Kejâstâllim pirrâsân ¶
joskis jienáin sun culijdij ¶
et lâi joođoost urologia uásádâhân ¶
äijihvaivijdis tipšottiđ ¶
ko lâi ahe šoddâm ¶
Kardiolog kähvikopâinis ¶
piäluštij ¶
eeđâi ¶
et ij taatkin mihheen almeuuvsâid lamaš ¶
mut kočoi suu siisâ ¶
lopedij suáittiđ ¶
nube-uv uásádâhân ¶
Já vuod mun jotkim ¶
jieččân čuáliskihtiimân ¶
Ij tot hävski lamaš ¶
mut ij hirmâd ilgâdgin ¶
Já kiiruurg eeđâi ¶
et adeličij munjin tego skeeŋkâ almeest ¶
ij tarbâšâmkin čuopâdiđ ¶
aainâskin vala ¶
meendu stuorrâ čuopâdâs ¶
meendu uccâ vááivážân ¶
Já nuuvt mun kiergânim ¶
vuolgim buusin ¶
Káátu lâi remontist ¶
bussi ij taan tove vuáijámgin togobeht ¶
Orostuvâst luuvâi mottoom omâs orostuv nommâ ¶
toho mun jiem táiđám ¶
Väzzilim čuávuváá orostâhân ¶
já čuávuvâžžân ¶
olmâ kuávlun kuittâg ¶
jyehi saajeest luuvâi siämmáánáál ¶
Kovjâ kiirdij ollâgâsân ¶
Vazzim tassaažân ¶
ko metrosajattâhân lâi innig vááijuv kilomeetter ¶
já eidu tien saajeest mun orostim ¶
Lasâruudu čoođâ aiccim kákkuliäiboo ¶
suu čiččâmlov njaalgâ sorttâd ¶
kááhuin ohtâ vala muččâdubbooht hervâttum ko nubbe ¶
Moonnim siisâ ¶
smakkiistim muáddi muálu ¶
já sukkâruáivádume spejâlistem čoođâ ¶
tiettim et kákkualme ¶
lâi tuođânálásâš saje ¶
heerskuniälgán ¶
lohđuttâs eellim vaibâsáid ¶
Já taan tove kijttim jieččân hyenes luho tast ¶
et tien aalman kolgim vala itten-uv maccâđ. ¶
Puohâid jo olmooš lohá, mut mun te luuhim: čiččâm konstâd pissoođ kocemin ruhâdâllâm ääigi. Já tot et talle ko ruhâdâl, olmooš ij maka suddodiččii. Vyestiargumeenteh kávnojeh älkkeht, ko váhá juurdâš. Olmooš ij lah aaibâs tuávkki kuittâg. ¶
Vuossâmuš konstâ: Cokkit nuuvt ennuv čuovâid ko puávtáh. Čuovah alne lii vaigâd nohádiđ. Ij-uv lah suddo cokkiittiđ eenâb čuovâid ko olmooš tien tiileest taarbâš, tuhlediđ energia? Pyeri lii tot et šiäštá togo, kost puáhtá. Ij avžuuttettee raavâ kale. ¶
Nubbe konstâ: Suoskâ kolmâ jieŋâpittáid ruhâdâllâm ääigi. Ko njäälmist lii miinii, lii vaigâdub nohádiđ. Pággumielâlii jieŋâi suoskâmân lii adelum nommâ-uv: pagofagia. Já taat ij lah ustevlâš paanijdgin. Taan koonstâ ávžoo pijned jieijâs roopâ tiäđulávt. Ij avžuuttettee. ¶
Kuálmád konstâ: vorâs áimu! Leehâ puoh laasâid, vuoiŋâ vorâs ááimu! Lâš-uv ávžoo tast kuullâm, et nievt olmooš kalmoo ehidist uáđđáádijnis. Lii pyereeb moonnâđ olgos vazâččiđ já juuhâđ tobbeen vorâs ááimu. ¶
Niäljád konstâ: Piejâ muusik čuoijâđ. Miisun ravvuid taatkis lii? Jis olmooš áigu vuáijuđ monnii áášán, ij tuáváášmuusik koolgâ leđe korrâsávt čyeijee rock! Ijhân talle kuulâ jieijâs jurduidgin. Tiäđust-uv nubbe äšši lii palijdiđ valmâš rukosijd čoođâ, veik larmâ ličij-uv. Ij avžuuttettee. ¶
Viiđâd konstâ: Čokkáá taggaar stelliildâsâst, mii ij lah mielâsâš tunjin. Tánávt ko huttáá kuhháá, finnee čielgivääivi olssis, já kárttá ruhâdâllâđ vala korrâsubbooht. Šadda nuáidiriggee. Ij taatkin avžuuttettee. ¶
Kuuđâd konstâ: Räähti rukkooslisto já ruhâdâl rukosijdâd čoođâ. Jis jieš sárnu immeelsis, lii pyereeb ruhâdâllâđ jieijâs sanijgijn. Mut jis mielâkuvviittâs váilu, te puáhtá tiäđust-uv toppiđ valmâš rukosijd-uv. Ulmuin láá mudoi-uv čuuvtij listoh, moi mield kalga eelliđ. Ij-uv ruhâdâllâm ohtiigin uážuččii leđe rijjâ puddâ, ij mihheen pááguid. Ij avžuuttettee. ¶
Čiččâd konstâ: Smietâ, mondiet ruhâdâlah. Naharij eennâm koččo ain, mut olmooš kalga leđe tiätuääigi imelijnis. Mondiet näävt, mondiet kalga? Must ij lah mihheen pááguid páguttiđ jieččân moossân. Lii pyeri smiettâđ, mondiet olmooš maidnii parga, mut jiermi uážžu kevttiđ. Mut mondiet ruhâdâllâđ - tast sáttá leđe miinii jiermijd. ¶
Tiäđám, et taat fáddá ij lah vissásávtkin puohháid mielâsâš. Muu mielâst kuittâg näävt absurdij ravvui jyehhee kalga smiettâđ, et ulmui lii adelum jiermi, moin jurdâččiđ. Nubbe olmooš ij koolgâ rähtiđ nuubán jieijâs mielâ faŋgâlijd. ¶
Tejâsekkâ koijâd, mii aašijd taha muu onne ilolâžžân. Must lii ohtâ äšši - tot labdas paargon. Anarâškielâ tivvoomohjelm lii tääl ton muddoost, et puávtám väldiđ tom jieččân tiätumašinân puáttee ohhoost já iskâđ ton kevttim. Mojonjalmijn paaccim kuldâliđ. Illá peljijdân uskum. Pelnub ive lam tien peeivist nievdâm. Ohjelm ij tiäđustkin lah vaalmâš, mut lâš-uv mihheen kuássin taan maailmist vaalmâš? ¶
Magareh tobdoh? Jiem tieđe, jiešalnees. Kielâpargei tot lii tiättám tuhháttij sanij sujâttem. Já talle ton mieđettem, et jurduuh siäháneh, ko tiätumaašin iävtuttâlškuát sujâttemhaamijd. Kielâpelji lii maŋgii šoddâm uáivijorgáldâsân. Tobdo lii meiddei oskomettum kuárusvuotâ: skaapist ij kavnuu innig ennustkin mihheen. Puoh keeđgih-uv láá jurâttum. Mut tiäđám kale, et puoh säneh iä vala suujâ aaibâs olmânáál. ¶
Lam kijttevâš. Lam ilolâš tast, et lam ciävzám. Kielâteknologian njuškim lii lamaš tego komovuotân mađhâšem - imâšlâš mätki nube maailmân. Mut tobdon lii meiddei epivisesvuotâ tast, et máátám-uv mun uđđâ ohjelm kevttiđ. Já tuáimá-uv tot ohjelm?  Tiäđám pyereest, mii soojijd ij tooimâ vala já moos jiem lah jur ollágin kuoskâm. Mut jis toh uásih liččii mahtnii ucebeh? ¶
Kiijtám váimulávt puoh taid ulmuid, kiäh láá tuárjum já kiäigijn lam uážžum jotteeđ taan määđhi. Moolâst jiem valagin lah mut alda kuittâg. ¶
Iho ¶
lehâstâm laasâ ¶
ko vuárdám naharijd ¶
suvnâččâm ijjâááimu ¶
Arve maŋa ¶
šiljoost ¶
šliämáád njunán ¶
vuáimálâš ¶
masa jo kesâččâddee ¶
eennâm haajâ ¶
tot mii kuocâgit loostâid ¶
veik lii-uv aarâhkiđđâ ¶
Piälušteijee suonjârkuobbâreh ¶
iđesteh ¶
váddásumos paargon ¶
talle ko luándust miäská ¶
hitásávt mut vissásávt ¶
šadda humus ¶
Masa jo kuulâm ¶
suonjârkuobbârij jienniis smierettem ¶
já uáinám ¶
maht toh pardeh ¶
šaddopasâttâsâid ¶
taldrikkees oolâ ¶
ijjâevvisin olssis ¶
poreh taid šiev puurrâmlustoin ¶
viärráámuu niälgásis ¶
kalaneh ¶
suddâdeh ¶
já loopâst poškâččeh eennâm haajâid ¶
ulmuu njunán ¶
njaalgâ aromin ¶
Ko maailm fijnásumos haajâ ¶
porgeest šiljoost ¶
ij taarbâš tomgin jurdâččiđ ¶
et tot lii siämmáš ¶
ko kiällárluuŋkâin ¶
tot haajâ ¶
mon olmooš vaijeed ¶
Eennâm parfyym ¶
lâš-uv váhágin njálgásub ¶
kemialâš osijdis puotâ ¶
čiiđâ, vety, haapi ¶
tast jiem tieđe ¶
must ij lah taan puudâst ¶
mihheen ereskin ¶
ko taat ijjâ ¶
mušto tast ¶
mon ain kesâččâm ¶
kiäppáidân siisâ ¶
jieččân muvgâgâm maailm ¶
geosmin haajâ ¶
Susanne, ¶
tie tun čuážuh ¶
muu kievkkânist ¶
já sáárnuh ¶
nuorâ nieidâ feeriimijn ¶
tun kiäst lii haalu ¶
šoddâđ elleituáhtárin ¶
pyerediđ ráánjá pennuu ¶
ko jieijâd pennuu ¶
lâi pyeremus ¶
nohádittiđ ¶
Tun ¶
tie lah ¶
tievâ tuoivuin ¶
vyerdimin puátteevuođâd ¶
jieijâd praktiik ¶
mon tun váimustâd halijdah ¶
Tun lah joođoost ¶
olmâ kulij ¶
luuvah jieijâd syergist ¶
piergiih pyereest ¶
Susanne, ¶
tun muštâlah ¶
konjâlčolmijgijn ¶
et naverpäälgis lii lamaš ¶
meendu kiäđgáá ¶
majemui aaigij ¶
já et tien pálgá alne ¶
iä canco tuše elleeh ¶
mut meiddei ulmuuh ¶
aldaas ulmuuh ¶
Tust lijjii skipáreh ¶
motomeh pyereh-uv ¶
mut ohtâ nube maŋa ¶
sij kuođđii oppâsyergi ¶
vuolgii meddâl ¶
päikkiahheev keežild ¶
kuođđii tuu ohtuu ¶
vieres maailmân ¶
vieres enâmân ¶
kost ohtâgin naaveer ij ohtuu nahcii cevziđ ¶
Nuuvt muoi sárnudáim ¶
mun puárrásub olmooš jieččân muštoin ¶
tun nuorâb olmooš jieijâd muštoin ¶
tien siämmáá enâmist ¶
kuus mungin jiem kuássin vuáhádum ¶
jiemge ton jurdâččemkulttuurân mattâm ¶
Já nuuvt mun tobbeen vuolgim ¶
Siämmáánáál tun-uv lijjih valjiimij oovdâst ¶
já smiettih ¶
jo-uv naaveer kommáán teikâ tun jieš ¶
já tun väljejih ¶
tego nuorâ olmooš koolgâi-uv ¶
tun jieš kolgih cevziđ ¶
já ton tuáváá vuástá ¶
mii must alnaan lâi ¶
jiem ollágin annaam tuu valjiimijd hyennin ¶
nuorâ nieidâ epivisesvuottân ¶
mut kieŋŋâlis vijsesvuottân ¶
Sálttáás konnjâlij čoođâ ¶
tust puátih mielân muštoh pääihist ¶
vanhimijn ¶
oobijn já viiljâin ¶
nuuvt rákkásijn ¶
et naaveer ferttij pääcciđ ¶
omâs enâmân ¶
já tien miärádâs ¶
mun kunnijâtâm ¶
Puátteevuotâ ¶
mii tot talle lâškin ¶
puáhtá uđđâ háástuid tunjin ¶
tun viigah ¶
eres kavpugân ¶
mut aldeláá ¶
eres ulmui luus ¶
siämmáá suárgán ¶
kuittâg jieijâd enâmân ¶
jieijâd rákkásij alda ¶
tobbeen kost tun lah pääihist ¶
tobbeen kost tun tuubdah et lah torvoost ¶
Mut eidu tääl ¶
lii konnjâlij äigi ¶
čiärrum äigi ¶
murrâšij äigi ¶
epiluhostume äigi ¶
mut meiddei äigi ¶
lehâstiđ čuávuváá uuvsâ ¶
kuovlâdiđ tien nube maailmân ¶
taan tove torvolubbooht ¶
Mut mun jeđđiim tuu ¶
miinii lii vises ¶
jis tun jieh tállân puátteevuođâd kaavnâ ¶
te ele huolâ ¶
peeivi peeivild tun uáináh ¶
já oopah ¶
et puátteevuotâ viggá kuuloold ¶
tuu kuuvl ¶
kávná tuu ¶
já tuálvu ¶
eidu toho ¶
kuus tun koolgah-uv jotteeđ ¶
ige mihheen aaigijd ¶
veik maailm motomin ooroost ¶
lah huukán leggistum äigi ¶
pic taggaar mii vaalmâšt ulmuu ¶
moosnii mii lii eidu tunjin rahtum ¶
Susanne, ¶
tun lah fijnâ olmooš ¶
já lam luholâš et puávtám tuin sárnuđ ¶
jis tun muu tarbâšah ¶
skuálkut peri uuksân ¶
muoi lehâsteen säppipuurki ¶
julesteen tast olmânáál ¶
laasâst vyelemuu-uv uási ¶
já sárnudeen ¶
tassaažân ko vuod lii čuávuvái valjiimij äigi. ¶
Tie sun lâi ¶
vuossâmuu keerdi eellimstis stemppâláin ¶
PUÁRISOLMOOŠ ¶
vuoi hirmos ¶
Veik maht iiskâi čielgiđ ¶
luuŋkâ nisonân ¶
et puárisulmuuh lijjii ereslágáneh ¶
tuođâi-uv puáráseh ¶
tagareh kiäh iä ohtuu piergim ¶
ij tot maiden išedâm ¶
tääl sun lâi puáris ¶
Muu jiermi ij tuhhiittâm ¶
ij puáris puáhtám leđe tot ¶
kote piergij ohtuu ¶
kaačâi tego cuáŋuiriävská ¶
tipšoi ašijdis ¶
táálus ¶
oonij huolâ iärásijn ¶
tooimâi omâhâstipšon ¶
tuubdâi kale ucánjihhii epivisesvuođâ ¶
digitaallii maailmist ¶
Ij toos ennustkin tarbâšâm ¶
uccâ saajeest ¶
et šoodâi puárisin ¶
tarbâšij tuše tom ¶
et tarbâšij ¶
sáátu siijdân ¶
toimâttiđ ašijdis ¶
tondiet ko ¶
vyeijimkorttâ ¶
ij lamaš ¶
Kihheen ij kavpugist taam eeđâ ¶
et lii puáris ¶
jis taarbâš sáátu káávpán ¶
poostân ¶
vuoptâidis čuopâttiđ ¶
tuáhtárân já apteekân ¶
kale maailm tobbeen-uv siämmáánáál siähán ¶
jis bussi já metro ¶
iävá jođe ¶
vyeijimkoortâst ¶
ij lah kihheen ¶
kuássin ¶
kavpugist ¶
sárnumgin ¶
Maailm tuárispeln ¶
vyeijimkortâttes olmooš ¶
kiäst ij lah tiätumaašin ¶
ige printter ¶
lii automaatlávt ¶
puáris ¶
tassaažân ko mana autoškoovlân ¶
finnee digitaallii vyeijimkoortâ ¶
mašinijdis várás ¶
šadda modernin ¶
Sijđosiijdâ jollâvuotâ ¶
lii tot ¶
et ¶
puárisvuotâ ¶
rekinistoo ¶
eresmuđusâš kriteerijgijn ¶
ko kavpugist ¶
Mun páásám smiettâđ ¶
mii te lii ¶
puárisvuotâ ¶
virgeulmuu čoolmijn ¶
já kuás tot kiäs puátá ¶
tot ¶
kote mitteduvvoo ¶
nuuvt maŋgáin mittoin ¶
Luhhoost ¶
puárisvuođâ ¶
ij taarbâš ¶
meendu kuhháá ¶
smiettâđ ¶
nisson keigim luámáttâh ¶
tom pyereest čielgee ¶
puárisolmooš lii tot ¶
kote lii tiävdám ¶
65 ¶
Valjim lii motomin hirmâd vaigâd. Mon távjá mun-uv smietâm, poorgâm-uv näävt vâi nyevt. Aašijn láá peleh já peleh. Motomin lii pággu valjiđ. Já jis ij poorgâ maiden ige valjii, tot-uv lii ohtâ valjim. Motomin kalga reagistiđ, jyehi tááhust. Kavnim loostâst mudágávt ravvuid valjim vädisvuođâi čuávdimân. Toh lijjii čiččâm - šiev ravvuuh! Mon mielâst tun lah? ¶
1) Miäruštâl jieijâd ulme. Maid tun koolgah já halijdah juksâđ? Taat raavâ kolgâččij enâmustáá stivriđ valjim. Munjin čuolmâ lii jo tot, et lii aaibâs eres äšši, maid mun koolgâm já maid mun halijdâm. Já taahkin iävá jođe kietâluvâi. ¶
2) Raijii valjimmáhđulâšvuođâid. Smietâ tagarijd máhđulâšvuođâid, moh láá tunjin puoh äigi. ¶
3) Uápásmuu faktaid já ovdebáid feeriimáid. Tast finniih šiev ¶
4) Moonâ olgos. Adai: ele meerrid meendu jotelávt! Uáđe muáddi iijâ vistig. ¶
5) Magareh tobdoh pajaneh ääšist? Kuldâl tobdoid mut ele tipte taid meridiđ. ¶
6) Ele sáárnu ääšist meendu ennuv iärrásijgijn. Talle jieh finnii "meendu čuuvtij" šiev ravvuid. Tarbâšah taid kale tuárvi. ¶
7)  Poosâ kieđâid majemustáá! Taat lii muu mielâst suámámálumos raavâ, mut nube tááhust iberdettee. Lii-uv tust šiev tobdo talle ko lah valjim? Lâi-uv tot nubbe muulsâiähtu mahtnii hyeneeb, mon tun hilguh? ¶
Mun lam onne vuod valjim - taan tove mätkimuhijdân. Luhostuvvim-uv? Jiem tieđe. Taan tove pyeremus juurdâ ličij orroođ pääihist, mut tiet ij kullum valjimváárán eidu tääl. ¶
Tiegu sun čuážui ¶
jyelgih suáibun ¶
tollij kiddâ pevdinuskeest ¶
hepânâšâi avvees ¶
uálgiskietân iđestâm puárisvuođâ suábi ¶
tom et idduuh iä innig suábittáá kuáddám ¶
Tiegu sun sáárnui ¶
tuođâlijn puárisulmuin ¶
jieijâs eejist já eenist ¶
vuánnámstis - ton čyeti-ihásiist ¶
já kieldij tom ¶
et sun kuássin puárisin iäláččij ¶
mut mieđettij ¶
et puárisvuotâ ¶
lâi njaahâm ¶
suolgâi ¶
omâs kyessin ¶
suu-uv roopâ siisâ ¶
veik tom ij kihheen eres vala tubdâm ¶
Tiegu sun muštâlij ¶
et puárásmem ij lam hävski ¶
ko poođij kulhijdem ¶
mielân iä iđestâm ¶
noomah ¶
iäge ulmuuh ¶
mudoi ko iärásij iššijn ¶
mut toh liijká vala pottii ¶
Tiegu sun julestij käähvi ¶
já käskistij kákkupitá ¶
tuubdâi ¶
maht kietâ tuárgistij ¶
eenâb ko ovdil ¶
ige tom tuárgistem ¶
innig mahten orostittám ¶
Tiegu sun kuldâlij ¶
väibee rummâšist kulluustâllee vaaivijd ¶
smakkiistâlâi tuáhtár saanijd ¶
et taavdah iä kuássin innig lappuuččii ¶
pic taid koolgâi väldiđ fáárun ¶
rähis mätkiskipárin ¶
aneškyettiđ áárvust ¶
Tiegu sun jurdâččij ¶
et nuuvt maaŋgâs lijjii jo vuálgám ¶
čuuvtij nuorâbin ¶
čuuvtij eenâb illáellen ¶
ige lam suotâs smiettâđ ¶
kuás ličij kiän vuáru ¶
veik jieijâs-uv ¶
Tiegu sun nievdâi ¶
peivinaharij lasseen ¶
tien ääigist ¶
et puáđáččij kuhheeb-uv naaveer ¶
tot majemuš ¶
mast ij lam innig nuuvtkin huáppu koccáđ ¶
já tast ¶
et tot äigi ij innig paldam ¶
tego ovdil ¶
pic lâi kočoškuáttám jieijâs luusâ ¶
ráávhun ¶
Tiegu sun murâštij ¶
et iärásáid lâi pargo ¶
suu tiet ¶
já huolâ ¶
moos ij lam maggaargin tárbu ¶
mut ilodij ¶
et ohstâš äigi lâi lamaš ¶
tuárvi kukke ¶
já smietâi ¶
mon pyeri ¶
já mon koorâs ¶
eellim ¶
lâi sunjin lamaš ¶
Tiegu sun tuáivui ¶
et puárisvuotâ ličij ¶
siämmáš ko ¶
rähisvuotâ ¶
ilo ¶
kijttevâšvuotâ ¶
eellim kukkosâš maainâs ¶
mii iäláččij tiervân ¶
já luholâžžân ¶
elimis loopâ räi ¶
Majemui peeivij lii lamaš maka huáppu. Lam lamaš joođoost, lam lamaš čälimin. Blogiääigi liččim kale kavnâm, mut intensiivlâš čäällim lii váldám nuuvt ennuv jurduid, et ij lam mihheen, maid faallâđ blogilohhei. Tondiet čalâččâm tääl oovtâ peeivi ääigi váhá eenâb. Juurdân must lii vala-uv pissoođ äigitavlustân prinsiippáin "ohtâ čaalâ peeivist". Uáiniđ lâš, luhostuum-uv ubâ ive. Puáhtá ain iskâđ. ¶
Jieht ehidist kuittâg piegguuttim uáiván já kuldâlškuottim muusik. Teivim John Denver muusikân - jiem lam kuldâlâm tom maailm ááigán. Smiettim, et mahtnii rähisvuotâ lii lam teema, mast ij kuássin mihheen čalluu. Jiem mungin tast nuuvt čeppi lah ige ton peeleest, ij lah mihheen táárbuid mustkin leđe meendu romantlâš. Mut liijká smiettim, et manenba ij... Iskim heiviittiđ oovtâ lavluu anarâškielân. Já jis ij heivii nuotân, te tot puáhtá muu peeleest toimâđ runon. Pyehtivetteđ kuovlâđ já árvuštâllâđ, maht ležžeem luhostum. ¶
Tun syeje munjin čaittâlah ¶
tun stoormâst toorjân lah ¶
tun kiävtáh toos puoh navcâidâd ¶
já ráávhu falâdah ¶
Já puoh vädisvuođâ aaigij ¶
ko kihheen peerust ij ¶
muu rákkásumos mušto lohđuttij ¶
Kenski rähisvuođâ laasâ ¶
tun puávtáh lehâstiđ ¶
tot koččo puáttiđ alda ¶
já vááimud kuldâliđ ¶
Já jis tun kuusnii lappuustah ¶
lâš kiinii uápistmin ¶
lii rákkásumos mušto jeđđiimin ¶
Rähisvuođâ ränis polvâ ¶
muččâd lii ko mii ¶
mottoom muutij elimis ¶
vissâ vááimus monâttij ¶
rähisvuot lii killáámuš ¶
mon kalga kuldâliđ ¶
mut rähisvuođ ij kuittâggin ¶
pyevt nyevt váá läpittiđ ¶
Mun rähisvuođâ meerângin ¶
jiem haalijd hevvâniđ ¶
mun koolgâm pieijâđ tuulâ tääl ¶
jiem tipteđ arve njuoskâdiđ ¶
Veik lâš-uv lukko elimist ¶
ij puoh ain olášuu ¶
mut rákkásumos mušto juksá tuu ¶
Rähisvuot lii killáámuš ¶
mon kalga kuldâliđ ¶
mut rähisvuođ ij kuittâggin ¶
pyevt nyevt váá läpittiđ ¶
Kenski rähisvuot lii várástâh ¶
mun ferttiim irâttiđ ¶
mun koolgâm pieijâđ tuulâ tääl ¶
jiem tipteđ arve njuoskâdiđ ¶
Veik lâš-uv lukko elimist ¶
ij puoh ain olášuu ¶
mut rákkásumos mušto juksá tuu ¶
Runo, heiviittum John Denver lavlust "Perhaps love" ¶
Tilaa: ¶
Blogitekstit (Atom) ¶
